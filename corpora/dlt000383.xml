<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>De insitione</title>
                <author>Palladius Rutilius Taurus Aemilianus</author>
                <respStmt>
                    <resp>Correzione linguistica</resp>
                    <name>Laura Mosca</name>
                </respStmt>
                <respStmt>
                    <resp>Codifica XML</resp>
                    <name>Laura Mosca</name>
                </respStmt>
            </titleStmt>
            <publicationStmt>
                <publisher>DigilibLT Project</publisher>
                <pubPlace>Vercelli</pubPlace>
                <date>2015</date>
                <availability>
                    <p><ref target="http://creativecommons.org/licenses/by-nc-sa/3.0/it/"/></p>
                </availability>
                <idno>dlt000383</idno>
            </publicationStmt>
            <sourceDesc>
                <p><hi rend="italic">Palladii Rutilii Tauri Aemiliani Viri inlustris, Opus agricolturae, De veterinaria medicina, De insitione</hi>, ed. R.H. Rodgers, Leipzig 1975 (Bibliotheca Scriptorum Graecorum et Romanorum Teubneriana)</p>
            </sourceDesc>
        </fileDesc>
        <encodingDesc>
            <projectDesc>
                <p>digilibLT. Biblioteca digitale di testi latini tardoantichi.</p>
                <p>Progetto diretto da Raffaella Tabacco (responsabile della ricerca) e Maurizio Lana</p>
            </projectDesc>
            <editorialDecl>
               
                <p><hi rend="bold">Note di trascrizione e codifica del progetto digilibLT </hi></p>
                <p>Abbiamo riportato solo il testo stabilito dall'edizione di riferimento non seguendone
                    l'impaginazione. Sono stati invece esclusi dalla digitalizzazione apparati, introduzioni, note
                    e commenti e ogni altro contenuto redatto da editori moderni. </p>
                <p> I testi sono stati sottoposti a doppia rilettura integrale per garantire la massima
                    correttezza di trascrizione</p>
                <p>Abbiamo normalizzato le U maiuscole in V seguendo invece l'edizione di riferimento per la
                    distinzione u/v minuscole.</p>
                <p> Non è stato normalizzato l'uso delle virgolette e dei trattini.</p>
                <p> Non è stata normalizzata la formattazione nell'intero <hi rend="italic">corpus</hi>:
                    grassetto, corsivo, spaziatura espansa.</p>
                <p>Sono stati normalizzati e marcati nel modo seguente i diacritici.<lb/> espunzioni:
                    <![CDATA[<del>testo</del>]]> si visualizza [testo] <lb/> integrazioni: <![CDATA[<supplied>testo</supplied> si visualizza <testo>]]><lb/>
                    <hi rend="italic">loci desperati</hi>: <![CDATA[ <unclear>testo</unclear> o <unclear/> testo]]>
                    si visualizzano †testo† e †testo<lb/> lacuna materiale: <![CDATA[<gap/>]]> si visualizza
                    [...]<lb/> lacuna integrata dagli editori:
                    <![CDATA[<supplied><gap/></supplied> si visualizza <...>]]>
                </p>
                <p>Sono stati marcati i termini in lingua greca
                    <![CDATA[<foreign xml:lang="grc">αβγ</foreign>]]>
                </p>
                <p>Ulteriori informazioni sulle norme di trascrizione e codifica su <ref
                    target="http://digiliblt.lett.unipmn.it/upload/docs/note_di_trascrizione_e_di_codifica.pdf"
                    >Note di trascrizione e codifica di testi latini tardoantichi
                    [http://digiliblt.lett.unipmn.it/upload/docs/note_di_trascrizione_e_di_codifica.pdf]</ref></p>
            </editorialDecl>
        </encodingDesc>
        <profileDesc>
            <langUsage>
                <language ident="la">Latino</language>
            </langUsage>
        </profileDesc>
    </teiHeader>

    <text>
        <body>
            <div type="lib" n="I">
                <head>DE INSITIONE LIBER</head>
                <div type="cap" n="1">
                    <p>Habes aliud indultae fiduciae testimonium: pro usura temporis hoc opus tibi
                        de arte insitionis adieci. Sed quod uolumina haec ruris colendi serius quam
                        iusseras scripta sunt, librarii manus segnior fecit. Cuius ego tarditatem
                        numquam maligne aestimo; scio enim quo frequenter inclinet argutia
                        famulorum. Malo opera eius expectare potius quam timere.</p>
                </div>
                <div type="cap" n="2">
                    <p>Nescio utrum commune sit dominis: mihi difficile contigit in seruilibus
                        ingeniis inuenire temperiem. Ita saepissime natura haec uitiat commodum, si
                        quod est, et miscet optanda contrariis. Velocitas procurrit in facinus;
                        segnities figuram benignitatis imitatur et tantum recedit ab agilitate
                        quantum recessit a scelere. Diu tamen apud te pudorem meum distuli, sed hoc
                        quasi bonus famulus fecit. Verum nescio si tuum modo ad has minutias
                        inclinetur ingenium.</p>
                </div>
                <div type="cap" n="3">
                    <p>Grande erit et par desiderio suo quod studii tui quaerat adfectio, et licet
                        de his nugis fauorabiliter sentias, ego meas opes aestimare non differo. Non
                        est magni loci assibus intuendis oculos duxisse per puluerem, quia nescio
                        quomodo notae quaedam sunt maximarum personarum minuta conpendia.</p>
                <lg><l>Pasiphile, ornatus fidei, cui iure fatemur,</l>
                <l>si quid in arcano pectoris umbra tegit,</l>
                <l>bis septem paruos, opus agricolare, libellos</l>
                <l>quos manus haec scripsit parte silente pedum,</l>
                <l>nec strictos numeris nec Apollinis amne fluentes</l>
                <l>sed pura tantum rusticitate rudes,</l>
                <l>commendas, dignaris, amas et uilia dicta</l>
                <l>adfectu socii sollicitante colis.</l>
                <l>Nunc ideo modicum crescens fiducia carmen</l>
                <l>obtulit arbitrio laetificanda tuo.</l>
                <l>Est nostrae studium non condemnabile Musae</l>
                <l>urbanum fari rusticitatis opus:</l>
                <l>sub thalami specie felices iungere siluas,</l>
                <l>ut suboli mixtus crescat utrimque decor,</l>
                <l>connexumque nemus uestire adfinibus umbris</l>
                <l>et gemina partum nobilitare coma,</l>
                <l>foederibus blandis dulces confundere sucos</l>
                <l>et laetum duplici fruge saporis ali.</l>
                <l>Quae quibus hospitium praestent uirgulta docebo,</l>
                <l>quae sit adoptiuis arbor onusta comis.</l>
                <l>Ipse poli rector, quo lucida sidera currunt,</l>
                <l>quo fixa est tellus, quo fluit unda maris, </l>
                <l>cum posset mixtos ramis inducere flores</l>
                <l>et uaria grauidum pingere fronde nemus,</l>
                <l>dignatus nostros hoc insignire labores,</l>
                <l>naturam fieri sanxit ab arte nouam.</l>
                <l>Non segne officium nostrae reor esse Camenae</l>
                <l>aut operis parui gratia fiet inops.</l>
                <l>Si uelocis equae pigro miscetur asello</l>
                <l>ardor, ut in sterilem res cadat acta gradum</l>
                <l>fecundumque genus productus deleat heres</l>
                <l>et sibi defectum copia prolis agat,</l>
                <l>cur non arbor inops pinguescat ab hospite gemma</l>
                <l>et decus externi floris adepta micet?</l>
                <l>Incipiam: quicquid ueteres scripsere coloni</l>
                <l>sacraque priscorum uerba labore sequar.</l>
                <l>Principio multas species industria sollers</l>
                <l>protulit et doctam iussit inire manum,</l>
                <l>nam quaecumque uirens alienis frondibus arbos</l>
                <l>comitur, his discit credita ferre modis:</l>
                <l>aut noua discreto figuntur germina libro</l>
                <l>aut aliud sumunt robora fissa caput</l>
                <l>aut uirides oculos externi gemma tumoris</l>
                <l>accipit et lento stringitur uda sinu.</l>
                <l>Primus Echionii palmes se iungere Bacchi</l>
                <l>nouit et externo tenditur uua mero.</l>
                <l>Nexilibus gemmis fecundos inplicat artus</l>
                <l>uitis et amplexum pascit adulta genus</l>
                <l>degenerisque comae uestigia mitis inumbrat</l>
                <l>pampinus et pingui curuat onusta deo.</l>
                <l>Robora Palladii decorant siluestria rami,</l>
                <l>nobilitat partus baca superba feros,</l>
                <l>fecundat sterilis pingues oleaster olivas</l>
                <l>et quae non nouit munera ferre docet.</l>
                <l>Germine cana pirus niueos haud inuida flores</l>
                <l>commodat et uarium nectit amore nemus.</l>
                <l>Nunc rapit hirsutis horrenda sororibus arma</l>
                <l>et docet indomitas ponere tela piros,</l>
                <l>nunc teretem pingui producit acumine malum</l>
                <l>fraxineasque nouo flectit honore manus.</l>
                <l>Phyllida quin etiam grandi mitescere fructu</l>
                <l>instituens durae dat sua membra cuti,</l>
                <l>et steriles spinos et inertem fetibus ornum</l>
                <l>dotat et ignotum cogit amare decus.</l>
                <l>Huius et inmissi uertere cydonea rami</l>
                <l>pomaque confusus blanda creauit odor.</l>
                <l>Castaneae septos aspro uelamine fetus</l>
                <l>exuit et placido pondere mutat onus</l>
                <l>mespilaque exarmat pugnacibus horrida membris</l>
                <l>et mala tranquillo cortice uota premit.</l>
                <l>Creditur in Libycis sua germina nectere ramis</l>
                <l>laetaque Puniceo posse decore frui.</l>
                <l>Punica non alios umquam dignata sapores</l>
                <l>mala nec externis adsociata comis</l>
                <l>ipsa suas augent mutato semine gemmas</l>
                <l>et sibi cognato picta rubore placent.</l>
                <l>Insita proceris pergit concrescere ramis</l>
                <l>et sociam mutat malus amica pirum</l>
                <l>segue feros siluis hortatur linquere mores</l>
                <l>et partu gaudet nobiliore frui.</l>
                <l>Spiniferas prunos armataque robora sentes</l>
                <l>leuigat et pulchris uestit adulta comis. </l>
                <l>Exiguam sorbum dulci distendere suco</l>
                <l>nouit et ad cupidas flectere poma manus.</l>
                <l>Stipitibus gaudet nomen mutare salignis</l>
                <l>et gratum Nymphis spargere flore nemus.</l>
                <l>Robora thyrsigero platani concordia Baccho</l>
                <l>fetibus instituit plena rubere nouis.</l>
                <l>Illius insolitas miratur persicus umbras</l>
                <l>populeaeque ferunt candida dona comae.</l>
                <l>Mespilus huic paret lapidosaque uiscera mutans</l>
                <l>tenditur et niueo plena liquore rubet.</l>
                <l>Pro sudibus fetis et pro praegnantibus armis</l>
                <l>castaneae fuluum dant noua mala decus.</l>
                <l>Ipsa suos onerat meliori germine ramos</l>
                <l>persicus et pruno scit sociare genus</l>
                <l>inponitque leues in stipite Phyllidis umbras</l>
                <l>et tali discit fortior esse gradu.</l>
                <l>Cum praestet cunctis se fulua cydonea pomis,</l>
                <l>alterius nullo creditor hospitio;</l>
                <l>roboris externi librum aspernata superbit,</l>
                <l>scit tantum nullo crescere posse decus,</l>
                <l>sed propriis pandens cognata cubilia ramis</l>
                <l>stat contenta suum nobilitare bonum.</l>
                <l>Semina dura piri despecti mala saporis</l>
                <l>mespilus admisso germine tuta subit</l>
                <l>et geminis sese uiolentior inserit armis</l>
                <l>atque auidas terret robore saeua manus.</l>
                <l>Nec non et citrei patiuntur mutua rami</l>
                <l>pignora quae grauido cortice morus alit,</l>
                <l>pomaque pasturi blando redolentia suco</l>
                <l>armatis mutant spicula nota piris.</l>
                <l>Pruna suis addunt felicia germina membris</l>
                <l>donaque cognato corpore laeta ferunt;</l>
                <l>exarmat fetus sed brachia roboris armat</l>
                <l>castaneae prunus iussa tenere larem.</l>
                <l>Adsuescunt siliquae uiridi mollescere suco</l>
                <l>et gremio pascunt cerea poma suo.</l>
                <l>Persuadet moris tetrum uariare colorem</l>
                <l>ficus et inuasis dat sua iura comis.</l>
                <l>Se quoque miratur pingui grandescere suco</l>
                <l>et solitum gaudet uincere poma modum.</l>
                <l>Insignes foliis platanos, felicia mensis</l>
                <l>brachia, gaudentes uitis honore comas</l>
                <l>ingrediens pingui se cortice maxima ficus</l>
                <l>seruat et optatos inplet adepta sinus.</l>
                <l>Mutua quin etiam moris commercia ficus</l>
                <l>praestat et oblatum robore germen alit.</l>
                <l>Fraxinus huic auidae confert sua membra sodali</l>
                <l>et metuit fetus sparsa cruore nouos.</l>
                <l>Proceras fagos et poma hirsuta uirentis</l>
                <l>castaneae duris aspera mala comis</l>
                <l>inficiens monstrat piceo nigrescere partu,</l>
                <l>et suco pascit turgida poma nouo.</l>
                <l>Obsequitur moris blando terebinthus odore</l>
                <l>et geminis ueniunt munera mixta bonis.</l>
                <l>Sorba suos partus merito maioris honestant</l>
                <l>seminis et pulchro curua labore nitent.</l>
                <l>Haec arbos spinae duros mucronibus artus</l>
                <l>exuit ac libris mitibus arma tegit,</l>
                <l>aureaque adnexo miscere cydonea fetu</l>
                <l>gaudet et externi dona coloris amat.</l>
                <l>Inseritur lauro cerasus partuque coacto</l>
                <l>tinguit adoptiuus uirginis ora pudor.</l>
                <l>umbrantes platanos et iniquam robore prunum</l>
                <l>conpellit gemmis pingere membra suis</l>
                <l>populeasque nouo distinguit munere frondes,</l>
                <l>sic blandus spargit brachia cana rubor.</l>
                <l>Phyllis odoratos primaeuis floribus artus</l>
                <l>discisso pruni cortice fixa tegit</l>
                <l>pomaque permutat uelamine persica mixto</l>
                <l>duritiemque docet tegminis esse loco.</l>
                <l>In modicam tornat siliqua tendente figuram</l>
                <l>et frondes pulchro ditat odore feras</l>
                <l>castaneamque trucem depulsis cogit echinis</l>
                <l>mirari fructus leuia poma sui.</l>
                <l>Quin et amygdaleos subeunt pistacia ramos</l>
                <l>et meritum maius de breuitate petunt.</l>
                <l>Haec et cognato cingens terebinthus amictu</l>
                <l>nutrit adoptiuis nobilitanda comis.</l>
                <l>Flumineam salicem fecundant ardua membra</l>
                <l>castaneae at multo pasta liquore uigent.</l>
                <l>Arbuteas frondes uastae nucis occupat umbra</l>
                <l>pomaque sub duplici cortice tuta refert.</l>
                <l>Cetera quae sollers processu temporis usus</l>
                <l>exprimet exemplis instituere nouis.</l>
                <l>Haec sat erit tenuem uersu memorasse poetam</l>
                <l>quem iuuat effossi terga mouere soli.</l>
                <l>Carmina tu duros inter formata bidentes</l>
                <l>aspera sed miti rusticitate leges.</l></lg>
            </div>
                </div>
        </body>
    </text>

</TEI>
