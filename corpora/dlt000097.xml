<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Collatio Alexandri et Dindimi</title>
        <respStmt>
          <resp>Correzione linguistica</resp>
          <name>Raffaella Tabacco</name>
        </respStmt>
        <respStmt>
          <resp>Codifica XML</resp>
          <name>David Paniagua</name>
        </respStmt>
      </titleStmt>
      <publicationStmt>
        <publisher>digilibLT</publisher>
        <pubPlace>Vercelli</pubPlace>
        <date>2011</date>
        <availability>
          <p><ref target="http://creativecommons.org/licenses/by-nc-sa/3.0/it/"/></p>
        </availability>
        <idno>dlt000097</idno>
      </publicationStmt>
      <sourceDesc>
        <p>Marc Steinmann, <hi rend="italic">Alexander der Große und die „nackten Weisen“ Indiens. Der fiktive Briefwechsel zwischen Alexander und dem Brahmanenkönig Dindimus</hi>, Einleitung, lateinischer Text, Übersetzung und KommentarBerlin 2012</p>
      </sourceDesc>
    </fileDesc>
    <encodingDesc>
      <projectDesc>
        <p>digilibLT. Biblioteca digitale di testi latini tardoantichi.</p>
        <p>Progetto diretto da Raffaella Tabacco (responsabile della ricerca) e Maurizio Lana</p>
      </projectDesc>
      <editorialDecl>
       
        <p><hi rend="bold">Note di trascrizione e codifica del progetto digilibLT </hi></p>
        <p>Abbiamo riportato solo il testo stabilito dall'edizione di riferimento non seguendone
          l'impaginazione. Sono stati invece esclusi dalla digitalizzazione apparati, introduzioni, note
          e commenti e ogni altro contenuto redatto da editori moderni. </p>
        <p> I testi sono stati sottoposti a doppia rilettura integrale per garantire la massima
          correttezza di trascrizione</p>
        <p>Abbiamo normalizzato le U maiuscole in V seguendo invece l'edizione di riferimento per la
          distinzione u/v minuscole.</p>
        <p> Non è stato normalizzato l'uso delle virgolette e dei trattini.</p>
        <p> Non è stata normalizzata la formattazione nell'intero <hi rend="italic">corpus</hi>:
          grassetto, corsivo, spaziatura espansa.</p>
        <p>Sono stati normalizzati e marcati nel modo seguente i diacritici.<lb/> espunzioni:
          <![CDATA[<del>testo</del>]]> si visualizza [testo] <lb/> integrazioni: <![CDATA[<supplied>testo</supplied> si visualizza <testo>]]><lb/>
          <hi rend="italic">loci desperati</hi>: <![CDATA[ <unclear>testo</unclear> o <unclear/> testo]]>
          si visualizzano †testo† e †testo<lb/> lacuna materiale: <![CDATA[<gap/>]]> si visualizza
          [...]<lb/> lacuna integrata dagli editori:
          <![CDATA[<supplied><gap/></supplied> si visualizza <...>]]>
        </p>
        <p>Sono stati marcati i termini in lingua greca
          <![CDATA[<foreign xml:lang="grc">αγβ</foreign>]]>
        </p>
        <p>Ulteriori informazioni sulle norme di trascrizione e codifica su <ref
          target="http://digiliblt.lett.unipmn.it/upload/docs/note_di_trascrizione_e_di_codifica.pdf"
          >Note di trascrizione e codifica di testi latini tardoantichi
          [http://digiliblt.lett.unipmn.it/upload/docs/note_di_trascrizione_e_di_codifica.pdf]</ref></p>
      </editorialDecl>
      
    </encodingDesc>
    <profileDesc>
      <langUsage>
        <language ident="la">Latino</language>
      </langUsage>
    </profileDesc>
  </teiHeader>
  <text>
    <body>
      <div type="cap" n="1">
        <head>1. Alexandri Magni, regis Macedonum, et Dindimi, regis Bragmanorum, de philosophia per litteras facta collatio</head>
        <p><milestone unit="par" n="1" />Saepius ad aures meas fando pervenit rationem vitae vestrae a communi omnium, qui ubique sunt, hominum discrepare. Nam nec terrae nec pelagi subsidiis uti vos asserunt nuntiantes. Quae res sui novitate mirabilis rumorum licentia videtur incredula, et recte consulere per has te, Dindime, litteras properavi, ut, si verum est, quod audivimus, et si philosophandi causa hoc facitis, incunctanter expedias, quo certior effectus ego quoque, si fieri potest, disciplinae sectator huius exsistam.
          <milestone unit="par" n="2" />Semper enim virtutum studiis ab ineunte aetate dedi operam traditaque mihi a sapientibus innocentiae mandata non indiligenter, ut arbitror, conservavi. Quibus tamen ita informamur ad bene vivendum, ut vivendi omnino causas et remedia non perdamus. Sed quia vestra excellens, ut fertur, industria praeter illas philosophicas philosophorum notas usitatasque doctrinas cultum quendam observantiae singularis inducit, quaeso, ut hanc nihil moratus aperias. Nam nec vobis ex hoc aliquid iacturae proveniet et nos aliquid fortasse commodi sortiemur. Libera enim res est communitas et nesciens pati dispendium, cum in alterum participata transfunditur, sicut ex una face si lumina plura succenderis, nullum damnum principali materiae generabis. Quae quidem facultatem accipit plus lucendi, quotiens causas invenit plus praestandi. Quapropter obsecro, ut praebeas responsa quaesitis.
        </p>  
      </div>
      <div type="cap" n="2">
        <head>2. Prima responsio Dindimi, regis Bragmanorum, contra Alexandrum, regem magnum Macedonum</head>
        <p><milestone unit="par" n="1" />Desiderantem te, Alexander, scire, quid sit perfecta sapientia - licet huius te non ignarum profiteris -, velle collaudem, quia, quod solum est omni regno praestantius, id assequi maluisti - etenim imperator exsors philosophiae non dominari solus creditur, sed servire quam plurimis -, verumtamen, quoniam satis mihi durum et prope impossibile videtur nunc te ad nostra instituta transduci, cum procul aliis, quam noster cultus exigit, disciplinis et moribus sis imbutus, statueram tacere et a te mihi veniam super his, quae postulas, dari - maxime quia nec mihi ullum suppetit uber eloquii et tibi necessitatibus bellicis occupato parum temporis ad legendum datur. Sed, ne invidiae causa deserere me diceres, expediam, ut potero, quae requiris. Nuntios enim de nobis dudum ad te perlatos non immerito famae incredulus respuisti. Nam solet gaudere figmentis. Nunc tamen ex me indubitanter percipe rerum fidem contentus, ad beate vivendum quales habeamur, agnoscere. Sit tui sane iudicii, quae proferemus, utrum sequenda censeas an spernenda.
         <milestone unit="par" n="2" />Gens igitur Bragmanorum pura et simplici vita vivit. Nullius rei capitur illecebris. Nihil appetit amplius quam ratio naturae flagitat. Omnia patitur ac tolerat illud putans necessarium, quod scit non esse superfluum. Facilis nobis semper alimonia: non quam luxuriae sagacitas per omnia currens elementa perquirit, sed quam tellus ferro inviolata producit. Mensam epulis oneramus innocuis. Hinc est, quod nulla genera morborum numeramus et nomina, sed diuturnis gaudiis salutis intemeratae defruimur. Nullus itaque apud nos sanandis corporibus usus herbarum est, nec in alienas pernicies auxilium petimus <supplied><gap/></supplied> constituti. Opem non precatur alter ab alio, ubi vivitur inter pares. Locus non praebetur invidiae, ubi nullus superior est. Omnes divites facit paupertatis aequalitas.
         <milestone unit="par" n="3" />Iudicia non habemus, quia corrigenda non facimus. Leges nullas tenemus, quae apud vos crimina pepererunt. Nam dum plerumque severis sanctionibus incognita prohibent, facinora docuerunt. Vna genti lex est contra ius non ire naturae. Misericordiam nulli tribuimus, quia nec ipsi miseranda committimus. Culpas nostras aliorum remittendo peccata non abluimus nec sparsis divitiis scelera congesta redimimus. Quid enim proficiat in proximum depensa munificentia noxii, cum sit auctori simile, quod confertur? Et fortassis sincerior est ille, cum quo male conscius raptim parta communicat. Et ita fit, ut vitiis largientis par, qui accipit, habeatur. Pravitas enim, quos contingit, exaequat.
         <milestone unit="par" n="4" />Laborem non exercemus, qui nutrit avaritiam. Otium turpe devitamus. Libidini membra debilitanda non tradimus. Nocte non utimur ad gerenda flagitia. Nihil facimus, quod paenitentia castiget. Nefas est apud nos iuga montium vulnerare dentibus vel camporum nitorem rugare vomeribus aut gementibus tauris stridentia plaustra subiungere. Cruentis dapibus uterum non torquemus. Vescendi causa secreta litorum retibus non rimamur. Non aequoreas animantes secreta venatione decipimus aut aëris libertatem captu avium verberamus. Silvarum incolas non vastamus indagine neque spolia ferina domum convehimus. Omnia possidemus, quaecumque non cupimus. Est enim ferocissima pestis cupiditas, quae solet egenos, quos capit, efficere, dum finem inquirendi non invenit, sed eo magis, quo fuerit locupletata, mendicat.
         <milestone unit="par" n="5" />In usum lavandi turrita culmina non levamus. Nec auras salubres arte quadam decoquimus nec gelidos aquarum cursus ferventi statione concludimus. Cur autem nos lavacra poscamus, quorum corpus immundis contactibus non sordescit? Sole calescimus, rore umectamur, sitim rivo frangimus. Torum ministrat humus, somnum sollicitudo non rumpit, mentem cogitatio non fatigat. In homines nostri similes superbiae non agitamus imperium. Nec quemquam vel minima servitute exigimus praeter corpus, quod solum animo famulari debere censemus. Alioquin saevitia est in obsequium cogere, quos nobis fratres eadem natura progenuit et quibus ab uno Deo patre communium bonorum spondetur hereditas.
         <milestone unit="par" n="6" />In extruendis domibus igne saxa non solvimus. Nec limum rursus in lapides subactum fornacibus reformamus nec admixtione velificati pulveris caementa duriora conficimus. Fundamenta non iacimus in profundo, ne cui nostrum vetus Oceani possessio mutiletur nec ibi cubicula nobis aprica sint, ubi fuerat quondam procellosa navigatio, dum terrarum dilatare quodam modo molimur angustiora et defectui Creatoris velut quaedam supplementa praebemus. Quin potius in defossis telluris speluncis aut concavis montium latebris capaciter habitamus. Nullos ibi ventorum fremitus, nullius tempestatis turbines formidamus. Tutius nos defendit ab imbre spelunca quam tegula, cuius geminus nobis usus est: mansioni dum vivimus proficit, dum morimur sepulturae.
         <milestone unit="par" n="7" />Nullus apud nos pretiosus amictus est, nulla vestis fucato colore contexitur. Membra papyri tegmine vel, quod est verius, pudore velantur. Feminae nostrates non ornantur, ut placeant. Quae quidem ornamentorum cultum magis oneri deputant quam decori. Etenim nesciunt in augenda pulchritudine plus affectare quam natae sunt. Nam quis potest opus naturae corrigere? Quod cum fuerit, aut infructuosum est, quia vincitur, aut criminosum, quia praesumitur. Nullus apud nos incestus, nullum adulterium, nulla corruptio nominatur. Ad concubitum non admonet nos libido, sed subolis amor. Non novimus amorem nisi pium. Abortivis haustibus procedere feta nascentia nos vetamus nec intra vivum corpus mortem investigamus alterius. In hominibus concipiendis sterilitatis obitu minime Deum suo iure privamus nec in rapienda vita superstitum gladiis urgemus morantia fila Parcarum.
         <milestone unit="par" n="8" />Arma non sumimus, bella non gerimus. Pacem moribus, non viribus confirmamus. Sola Fortuna est, adversus quam saepe pugnamus et semper vincimus. Quae temeritatem suam nos experta deplorat. De fatis nihil quaerimus, quia potestatem illis contra nos recte agendo non damus. Mortem non patimur, nisi quam aetas affecta portaverit. Nemo denique parens filii comitatur exsequias. Nulla nos exstruimus instar templorum sepulcra defunctis. Nec in gemmatis urnis funera combusta recondimus, quod non honori potius dixerim, sed poenae. Quid enim miserabilius his ossibus, quae, ne genetrix terra complectenda recipiat, concremantur?
         <milestone unit="par" n="9" />Sed haec vestra sunt argumenta, Divitiae, quae nec satietatem viventibus concessistis et mortuis supremam requiem sustulistis. Invenit, ut video, vester furor in homine et post fata, quod torqueat. Non enim sinitis gremio suo tellurem cineres fovere, quos edidit, dum munifici specie ministerii iucundam miseris eripitis sepulturam. Discant homines, qualem vicissitudinem amatoribus vestris exhibetis. Vos estis malorum omnium causa mortalium. Vos Asiam et Libyam brevibus concludi finibus affirmastis. Vos solis meatum trepidare facitis, dum cursus sui terminos armis disquirit Alexander. Vos Pactoli atque Hermi rutilos auro meatus decolores reddidistis. Vos Nilum videndum monuistis. Vos pontem navalem moliri docuistis. Vos horribilem Oceanum navigabilem demonstrastis. Vos Tartareum custodem sopiri posse pretio suggessistis. Vos omnia consumentes vultum semper ieiunum geritis. Vos pias patrum dexteras natorum iugulis scelerastis. Vos in maternum concubitum verecundos iuvenes ipso Cupidine stupente duxistis. Vos in superbiam reges mitissimos incitastis, quibus cum terrarum spatia minime sufficere suadetis, poli quaerere sedes hortamini.
         <milestone unit="par" n="10" />Licet nec deos vestros morbi dimiseritis exsortes. Nam et per ipsos nefanda committitis. Testes sunt Iupiter et Proserpina: ille, quod pudicam mulierem fefellit auratus, illa, quod vivum corpus in Tartarum non aliter nisi auro suscepit oblato. Vos liberos homines honestate privatis, vos servos nobilitate donatis, vos captivos triumphis extollitis. Vos reges facitis non posse, quod volunt. Vos iudices integritate nudatis. Vos virtutem vitiis, fortitudinem miseriis subiugatis. Omnia tenetis et omnibus vos habentibus imperatis. Sola sapientia Bragmanorum vos superat non amando considerans eam vos matrem genuisse, quae lapides. 
         <milestone unit="par" n="11" />Sed his satis - nunc reliqua percurramus! Pestilentiam Bragmani non patimur, neque enim foedis actibus caeli temeramus temperiem. Tenet apud nos cum temporibus natura concordiam et vices suas elementa non offensa custodiunt. Medicinae remedium nobis parsimonia est, quae non solum illapsos potest curare languores, sed etiam procurare, ne veniant.
         <milestone unit="par" n="12" />Nulla nos ludicra spectacula nec equina certamina nec scaenicas turpitudines affectamus. Voluptati non ducimus arenam, sanguinis fluenta manantia abhorremus. Quid enim mimus hic faciet, ubi nullum praestigium, quod ridendum de nobis possit exhibere, reperiat? Quid tragoedus agat nihil inveniens, quod lugeat cum clamore? Cur iuvenes bestiis obiciantur immanibus, cum nullius noxam talis poena respiciat? Nos theatrum spectare cum volumus, vestrorum operum monumenta relegimus, quae, cum sint maxime ridenda, deflemus.
         <milestone unit="par" n="13" />Alia porro nobis spectacula diversasque voluptates exhibet mundi machina, in qua videmus polum pulchre formatum signorum varietatibus stellarumque fulgoribus rutilare, solem puniceis invectum iugalibus crines per orbem radiantes effundere. Quem bis senis incumbens mensibus redivivus annus inde prosequitur. Tempora spiceis ac pampineis cincta redimiculis comitantur, dies quoque volubiles et horae volubiliores antecedunt.</p>
          <p>Cernimus etiam pelagus colore purpureo venustatum, quod placidis et amicis excitatum semper fluctibus non ferire germanam terram creditur, sed amplecti. Cuius multiformes pisces vagique delphini per aequoreas undas madidos usque saltatus innocenter exercent. Camporum quin etiam laeta virentium specie delectamur, ex quibus odor gratissimus florum suavitate exhalans oculos simul pascit et animum. Nemorumque nobis et fontium opaca scilicet arridet amoenitas, quam variae simul alites musicis concentibus personantes melos dulce componunt. Haec sunt naturae spectacula, quae et imitari difficile est et refutare culpabile.
          <milestone unit="par" n="14" />Nos mercandi gratia pontum classibus non sulcamus nec sub alio iacentes sole provincias fastidio terrae alterius expetimus. Quod tam commeantibus saeva pericula, quam solet pervectis magna miracula praebere. Numquam nos peregrina species ardore suae pulchritudinis inflammavit, quibus nihil decentius esse creditur quam visio propriorum. Nec famulos nos sibi faciet multis casibus opum devincta materies, quos liberos edidit absoluta pauperies.
          <milestone unit="par" n="15" />Nos artem bene loquendi non discimus neque facundiae rhetorum et oratorum damus operam, cuius officium est phaleratis sermonibus figmentare mendacia et innocentiae fidem conferre criminibus ac parricidii reos assignare piissimos. Qui, dum putant se alienae laudis fructum per iniquam victoriam rapuisse, nesciunt munimentum suae conscientiae perdidisse. Simplex apud nos eloquentia communisque omnibus, solum praecipiens non mentiri. Philosophorum scholas minime frequentamus, quorum doctrina discordia nihil stabile certumque definiens semper sequentibus placita priora scindentibus. Quorum una pars bonum in honestate, alia in voluptate constituit, et quod asserunt, unde scire ipsi potuerunt, demonstrare non possunt, sed audent opinionibus ambiguis non comperta firmare. Nostra philosophia expedita est, quae iuvare non nisi iuste novit, nocere nec iuste. Nec aliis id inferendum censet, quod nobis maerorem generat, cum infertur.
          <milestone unit="par" n="16" />In honorem divinum pecudes innocuas non mactamus nec delubra metallis argenteis incrustata fundamus nec altaria auro et gemmis splendentia dedicamus. Quae si ut non habenti Deo largiaris, superiorem te asseris, si ut habenti, parem. Quod utrumvis feceris, contumelia est. Nam quisquis caelestia pretiis invitat, offendit. Non suscipit Deus sacra sanguinea, cultum diligit incruentum, spernit funesta libamina. Verbo propitiatur orantibus, quod solum ei cum homine est, suaque nimis similitudine delectatur. Nam verbum Deus est. Hoc mundum creavit, hoc regit atque alit omnia. Hoc nos veneramur, hoc diligimus, ex hoc spiritum trahimus, siquidem Deus ipse spiritus atque mens est atque ideo non terrenis divitiis nec largitate munifica, sed religiosis operibus et gratiarum actione placatur.
          <milestone unit="par" n="17" />Quapropter nimium vos excordes et miserabiles iudicamus, qui originem vestram non suscipitis esse caelestem magnamque cum Deo habere cognationem, sed splendorem generis vestri rebus vilissimis offuscatis, quippe quibus maxima voluptas in carne est. Hanc fovetis, hanc colitis, hanc amatis, cuius et contrectatio viventis horrenda est et contagio morientis incesta. In cuius usibus emolumenta vexantur et mundus exhibitis laborat obsequiis. Et, quod est vehementius, audetis etiam Deum caesis carnibus expiare cultumque religionis non uni, qui solus est, sed plurimis, qui non habentur, exsolvitis - et in hoc scilicet a carne decepti.
          <milestone unit="par" n="18" />Nam hominem mundum esse parvum dicitis et sicut in eo multiplicia sunt membra disposita, ita varios deos fingitis in caelo consistere. Quorum unicuique divisas partes vestri corporis deputatis et familiares singulis victimas immolatis et vocabula illis exquisita tribuitis asserentes Minervam capitis arcem utpote sapientiam tenere, Iunonem iracundiae praesidentem praecordia possidere, Martem bellorum praesulem pectora vulneribus apta distinguere, Mercurium facundiae repertorem linguae ianuas obsidere, Herculem lacertos sibimet utpote pugilem vindicasse, Cupidinem iecoris secretarium coercere, Bacchum ebrietatis auctorem cellaria gutturis obtinere, Cererem frumenti datricem horrea ventris incolere, Venerem matrem libidinis femorum occupasse cubicula, Iovem quasi aërium spiritum in naribus habere praetorium, Apollinem medicinae ac musicae praeceptorem palmarum habitacula possidere. Totaque hominis fabrica diis, quos dicitis, vestris dominando contraditur nulla parte corporei domicilii vestris sedibus reservata. Qui tamen nec gratiam vobis debitam ut liberis hospitibus referunt, sed ut inquilinis obnoxiis solvendum vectigal imponunt atque alius alia tributa profligat.
          <milestone unit="par" n="19" />Itaque Marti aper caeditur, Baccho dicatur hircus, Iunoni pavo mactatur, Iovi taurus ducitur, Apollini cycnus offertur, Veneri columba decernitur, Minervae noctua consecratur, Cereri farra libantur, Mercurio mella panduntur, aras Herculeas populea corona circumdat, fanum Cupidinis rosea serta condecorant. Nec patiuntur idem, si necessitas exegerit, commune sibi pulvinar offerri, sed unusquisque deus proprios flamines et sorte sibi datum munus assequitur - si tamen dii appellandi sunt, quibus potestas nisi in certis sibimet offerendis animalibus non est data. Digna vota vel potius digna tormenta vestris erroribus exhibetis!
          <milestone unit="par" n="20" />Re enim vera non opitulatores deos, sed carnifices taeterrimos invocatis, qui viscera vestra suppliciorum diversitate discerpunt. Necesse est enim tot in corpore vestro poenas constitutas esse, quot dii sunt, dum singuli suis vos cogunt inservire ludibriis. Vnus trahit ad bellum, alter eundem ducit ad luxum. Ille lucrandi causas hortatur inquiri, hic desiderium suggerit epulandi. Omnes imperant, exigunt, urgent: spatium quiescendi nullus indulget. Et hoc modo sensibus vestris latenti seductione sopitis miserum corpus obstrictum in officia numerosa marcescit. Atque ita fit, ut malorum vestrorum semina, dum per socordiam non valetis abicere, colatis ut numina. Et sane miror vos, quia cum sitis cupidi opibus et avaritiae studiosi, frustra tot diis esse munificos, praesertim omnia execranda iubentibus. Qui, si vos sacrificantes exaudierint, conscientiae vestrae damna contrahitis, si non exaudierint, facultatum. Ergo, sive irati, sive propitii fuerint, semper nocent.
          <milestone unit="par" n="21" />Hae sunt illae Furiae, scelerum vindices, haec illa cruciamenta Tartarea poetarum vestrorum carminibus decantata, quae vos velut iam mortuos propter impiam profanamque superstitionem atque contemptum verae religionis excruciant. Etenim si miserias vestras volueritis intentius intueri, nihil inaniter relatum de inferis invenitis. Omnia enim, quaecumque finguntur apud eos esse, simulacra vos estis. Igitur Eumenides sunt foedissimae cogitationes, Tisiphone prava conscientia, umbra exsanguis vestra corpora mentis sanitate carentia. Poenae infernae sunt curarum pro delicti continuitate vigiliae. Tantalus est inexplebilis semperque sitiens cupiditatis aviditas, Cerberus mala ventris edacitas, cui, quia non sufficit unum rostrum, terna ora collata sunt. Hydra est vitiorum post satietatem renascentium foeditas, viperina corona est actuum sordidorum squalor horribilis. Pluton est animus, humani corporis rector ignavus, qui, quoniam caelestibus bonis ultro caruit, merito sedibus est damnatus inferni. Pallentes sunt dii, quos sine ratione colitis. O, vos felicissimos, quorum et religio crimen est et vita supplicium!
        </p>  
      </div>
      <div type="cap" n="3">
        <head>3. Responsio Alexandri</head>
        <p><milestone unit="par" n="1" />Si haec ita sunt, ut asseris, o Dindime, soli, quantum video, Bragmani hominum numero tenentur solique exsortes corporeae creduntur esse substantiae. Qui vitiis omnibus carere dicuntur, qui concessis a natura voluptatibus non utuntur, qui scelus putant esse quod nascimur, qui nefas existimant omne, quod agimus, qui beneficia emolumentorum depensa mortalibus molesta pro necessariis iudicant, qui artium diversarum ministeria scelerata pronuntiant, qui omnino destruunt iura vivendi. Aut deos esse profitentur aut invidere Deo, cuius tam pulcherrimam vituperant creaturam. Haec iudicio meo dementiae potius quam philosophiae numeranda sunt.
        </p>  
      </div>
      <div type="cap" n="4">
        <head>4. Responsio Dindimi</head>
        <p><milestone unit="par" n="1" />Nos <del>inquit Dindimus</del> non sumus incolae huius mundi, sed advenae. Nec ita in orbem terrarum venimus, ut in eo libeat consistere, sed transire. Properamus enim ad larem patrium nullis delictorum ponderibus degravati nec aliquibus illecebrarum tabernaculis commorantes nec flagitiorum cauponibus obligati. Nihil enim indecorum <unclear>pene</unclear> contegimus, nulla cupiditatum furta sub vestibus occultamus, quippe qui nuda conscientiae fronte progredimur, ut expediti ac faciles spatium propositi decurramus itineris.
          <milestone unit="par" n="2" />Deos autem nos esse non dicimus. Nec immensitati caelestis operis, ut insimulas, invidiose detrahimus, sed asserimus bonitate nos Dei male non uti. Nec omnia licere scimus, sed decere firmamus. Sed ea, quae voluntas sibi vindicat, honestate plerumque negamus admittere. Deus enim rerum conditor varias species formavit in mundo, quia nullatenus poterat sine earum diversitate subsistere. Quarum usum humano permisit arbitrio discernendum. Quisquis ergo deterioribus omissis meliora sectatur, non ipse quidem deus est, sed Dei amicus efficitur. Cur autem, quaeso, visum est tibi nos continenter et pie viventes dicere deos esse vel certe invidere Deo, siquidem iustius in vos cadit ista suspicio? Nam cum superbiam vestram nimiae felicitatis tumor inflaverit, obliti, quod ex hominibus estis, affirmatis Deum non curare mortalibus. Vobismet ipsis templa fundatis atque aras erigitis et immolationibus pecudum laetamini vos vocari. Hoc patri videlicet, hoc avo tuo cunctisque parentibus certum est fieri - hoc etiam tibi pyramidum forsitan permittat exstructio.
          <milestone unit="par" n="3" />Quapropter furiosos verius vos esse dixerim, qui, quod agitis, ignoratis aut, si Deum scientes contemnitis, sacrilegii reatu tenemini. Cur ergo caecitatis vestrae tenebras recte cernentibus applicatis et animum nostrum tali convicio sauciantes non sinitis, ut miseriis vestris lacrimas saltem, quod est extremum munus pereuntium, dependamus? Valde enim lamentandi estis, quibus inexpiabiles pro divinitatis iniuria poenae praeparantur. Quarum certissimum documentum est Salmonei iusta damnatio, qui fulgorem superni luminis aemulatus quod imitabatur expertus est, vel Enceladi sepultura, qui violentis ausibus aggredi caelum manibus voluit - premitur tumulo montis igniti. Talibus remunerantur honoribus, qui se non agnoscunt esse mortales.
        </p>  
      </div>
      <div type="cap" n="5">
        <head>5. Responsio Alexandri</head>
        <p><milestone unit="par" n="1" />Tu nunc ideo beatum te dicis, o Dindime, quia in ea mundi parte sedem vobis natura constituit, in qua nec accessus advenis nec exitus indigenis aperitur. Sed excubiis appositae difficultatis obsessi, quoniam vitare non valetis, vestram patriam collaudatis et, quod damnationis causa patimini, continentiae studio meruisse iactatis. Itaque secundum vestram sententiam et illi beati dicendi sunt, qui perpetuis innexi vinculis et diuturno squalore marcentes vitam poenalem sibi consenescentem producunt. Neque enim discrepat ab eis vestra philosophia. Nam vobis ita bonorum usus interdictus ut illis est. Cruciatus, quos criminosis apud nos iura sanxerunt, vobis lex naturalis adhibuit et praecepta, quae vobis continentiae vestrae necessitas dedit, illis carcer instituit. Ita fit, ut, qui a vobis philosophi vocantur, rei pronuntientur a nobis.
          <milestone unit="par" n="2" />Et sane convenit vestras potius miserias vos lugere proque tantis malis trahere profunda suspiria. Quid enim afflictius, quid calamitosius homine, cui libere vivendi negata potestas est interim - quicquid de vestris moribus deus auctor praesenserit, quos noluit Tartareis post obitum reservare suppliciis, sed vivos perferre statuit inopiam mortuorum, quam vos philosophiae falso vocabulo concinnatis. Nec tamen ex hoc aliquis vobis fructus laudis exquiritur. Nullum enim virtutis meritum est id nancisci, quod mutare non poteris, nec gloria censenda est, quam sibi quisque non dederit. Verius ergo non beatitudinis, sed castigationis esse confirmo, quod vivitis.
          <milestone unit="par" n="3" />Et, si placet, institutionum vestrarum partes singulas percurramus! Ais nec habere Bragmanos consuetudinem semina mandare telluri nec arbores vitibus decorare nec plantariis nuda vestire camporum nec aedificia pulchra construere. Harum rerum manifesta ratio est, quod ferri metallum vobis indignatio naturae non praebuit, quo cuncta, quae numeravimus, excoluntur. Aliunde autem assumere negotiatione navigii non potestis atque ideo vos necesse est herbis palmitibusque depastis vitam horribilem pecorum more transigere. Aut non idem lupi faciunt, qui, cum carnem praeda non suggerit, terreno cibo rabiem famis coguntur explere? Quod si liceret vos in nostras migrare terras, profecto philosophia vestrae penuriae nullatenus requireretur, sed in suis deserta finibus inhaereret. Aut si nos in vestras sedes transire possemus, sapientes inopes redderemur. Quem exulem non statim comitatur continentia? Quae, si venit ex arbitrio, virtus est, si ex imperio, poena. Ergo non in angustiis et egestate, sed in opulentia temperanter vixisse laudandum est. Alioquin caecitas et paupertas solae virtutum gloriam sortiuntur: illa, quia non videt, ut cupiat, ista, quia non habet, ut faciat.
          <milestone unit="par" n="4" />Feminarum igitur vestrarum nullus, ut asseris, decor augetur ornatibus. Assentio, quippe nec ars officium nec materia ulla suppeditat. Nemo apud vos incestuum vel adulterii flammatur ardore. Miranda res esset, si proprio, non necessitatis iudicio viveretis, si animum vestrum ab illicitis amoribus pudicitiae contemplatio, non deformitatis arceret aspectio, si castitas non coactis indicta ieiuniis testimonium voluntatis eriperet. Etenim nulla saevior potest mortalibus pestis evenire quam haec res, quae quidem non desideria libidinis solet de sensibus humanis auferre, sed factum - id est non mentem ab scelere prohibere, sed corpus ab opere, non reprimere iubentis imperium, sed tollere famulantis obsequium. Manet igitur causa peccati, cum vel praesto, etiam si posset, non subiret.Dicitis leges et iudicia non habere, litteris non studere, misericordiam neque petere neque tribuere. Omnia haec cum beluis vos constat habere communia, quibus ut facultas sentiendi non suppetit, ita voluptas fruendi sublata est.
          <milestone unit="par" n="5" />Nobis, id est rationabilibus hominibus, qui nullius inediae lege perstringimur, qui ad bene vivendum libero incitamur arbitrio, ut voluntariam continentiam digna remuneratio consequatur, dedit multas natura blanditias, quibus plerumque virtus sopita conivet. Impossibile est enim, ut tantam mundi magnitudinem non alicuius temperamenti moderatio gubernans faceret tristibus laeta succedere, siquidem variis casibus voluntas humana et mortalium mens ipsa diversa fit ac pro vicissitudine temporum motibus causarum semper aptatur. Animorum quin etiam species cum caeli mutatione vertuntur, et liquido quidem die nitent, coacta vero nube fatiscunt. Ipsorum quoque sensuum ratio non minus instabilis videtur esse quam multiplex et non solum rerum qualitatibus, sed etiam aetatibus immutatur. Hinc est, quod simplicitate gaudet infantia, temeritate iuventus exultat, canities imbecillitate tardatur. Quis enim aut astutiam requirit in puero, aut in adulescente constantiam, aut mobilitatem poscat in vetulo?
          <milestone unit="par" n="6" />Multa sunt, quae visui nostro, alia, quae auditui, nonnulla, quae odori vel tactui vel sapori voluptuosa succurrunt, quibus aerumnarum, quas ex labore contrahimus, mulceatur asperitas. Et ita modo saltationibus, modo cantibus oblectamur, nonnumquam etiam suavitate odoris vel gustu dulcedinis aut contactus blanda mollitie refovemur. Quorum omnium suggerunt nobis elementa materiam, quae etiam vitae nostrae creduntur esse principia. Quorum permixtione contraria humani generis structura conditur et unum quodque suis partibus satisfaciens sub dispensatione nobis tribuit famulatus subsidium, quo moles corporea sapienter fabricata consistat. Si ergo fructus nobis seminum ministrantur e terra, copiae piscium conferuntur e mari, avium catervae largiuntur ex aëre, his si utendo volueris abstinere, aut superbiae notaberis, quia donata repudias, aut invidiae, quod a meliore praestantur.
          
        </p>  
      </div>
    </body>
  </text>
</TEI>