<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Categoriae Aristotelis Latine uersae</title>
    <author>Boethius (Anicius Manlius Seuerinus Boethius)</author>
    <respStmt>
     <resp>Correzione linguistica</resp>
     <name>Manuela Ferroni</name>
    </respStmt>
    <respStmt>
     <resp>Codifica XML</resp>
     <name>Manuela Ferroni</name>
    </respStmt>
   </titleStmt>
   <publicationStmt>
    <publisher>digilibLT</publisher>
    <pubPlace>Vercelli</pubPlace>
    <date>2015</date>
    <availability>
     <p><ref target="http://creativecommons.org/licenses/by-nc-sa/3.0/it/"/></p>
    </availability>
    <idno>dlt000041</idno>
   </publicationStmt>
   <sourceDesc>
    <p><hi rend="italic">Aristoteles Latinus I 1-5, Categoriae uel praedicamenta. Translatio Boethii
      - editio composita, Translatio Guillelmi de Meorbeka, Lemmata e Simplici commentario decerpta,
      Pseudo-Augustini Paraphrasis Themistiana</hi>, edidit L. Minio Paluello, Bruges-Paris 1961,
     45-79 (Corpus Philosophorum Medii Aeui).</p>
   </sourceDesc>
  </fileDesc>
  <encodingDesc>
   <projectDesc>
    <p>digilibLT. Biblioteca digitale di testi latini tardoantichi.</p>
    <p>Progetto diretto da Raffaella Tabacco (responsabile della ricerca) e Maurizio Lana</p>
   </projectDesc>
   <editorialDecl>

    <p><hi rend="bold">Note di trascrizione e codifica del progetto digilibLT </hi></p>
    <p>Abbiamo riportato solo il testo stabilito dall'edizione di riferimento non seguendone
     l'impaginazione. Sono stati invece esclusi dalla digitalizzazione apparati, introduzioni, note
     e commenti e ogni altro contenuto redatto da editori moderni. </p>
    <p> I testi sono stati sottoposti a doppia rilettura integrale per garantire la massima
     correttezza di trascrizione</p>
    <p>Abbiamo normalizzato le U maiuscole in V seguendo invece l'edizione di riferimento per la
     distinzione u/v minuscole.</p>
    <p> Non è stato normalizzato l'uso delle virgolette e dei trattini.</p>
    <p> Non è stata normalizzata la formattazione nell'intero <hi rend="italic">corpus</hi>:
     grassetto, corsivo, spaziatura espansa.</p>
    <p>Sono stati normalizzati e marcati nel modo seguente i diacritici.<lb/> espunzioni:
     <![CDATA[<del>testo</del>]]> si visualizza [testo] <lb/> integrazioni: <![CDATA[<supplied>testo</supplied> si visualizza <testo>]]><lb/>
     <hi rend="italic">loci desperati</hi>: <![CDATA[ <unclear>testo</unclear> o <unclear/> testo]]>
     si visualizzano †testo† e †testo<lb/> lacuna materiale: <![CDATA[<gap/>]]> si visualizza
     [...]<lb/> lacuna integrata dagli editori:
     <![CDATA[<supplied><gap/></supplied> si visualizza <...>]]>
    </p>
    <p>Sono stati marcati i termini in lingua greca
     <![CDATA[<foreign xml:lang="grc">αβγ</foreign>]]>
    </p>
    <p>Ulteriori informazioni sulle norme di trascrizione e codifica su <ref
      target="http://digiliblt.lett.unipmn.it/upload/docs/note_di_trascrizione_e_di_codifica.pdf"
      >Note di trascrizione e codifica di testi latini tardoantichi
      [http://digiliblt.lett.unipmn.it/upload/docs/note_di_trascrizione_e_di_codifica.pdf]</ref></p>
   </editorialDecl>
  </encodingDesc>
  <profileDesc>
   <langUsage>
    <language ident="la">Latino</language>
   </langUsage>
  </profileDesc>
 </teiHeader>

 <text>


  <body>
   <div type="pr" n="pr">
    <head>LIBER ARISTOTELIS DE DECEM PRAEDICAMENTIS</head>
    <p>[1] Aequivoca dicuntur quorum nomen solum commune est, secundum nomen vero substantiae ratio
     diversa, ut animal homo et quod pingitur. Horum enim solum nomen commune est, secundum nomen
     vero substantiae ratio diversa; si enim quis assignet quid est utrique eorum quo sint animalia,
     propriam assignabit utriusque rationem.</p>
    <p>Vnivoca vero dicuntur quorum et nomen commune est et secundum nomen eadem substantiae ratio,
     ut animal homo atque bos. Communi enim nomine utrique animalia nuncupantur, et est ratio
     substantiae eadem; si quis enim assignet utriusque rationem, quid utrique sit quo sint
     animalia, eandem assignabit rationem.</p>
    <p>Denominativa vero dicuntur quaecumque ab aliquo, solo differentia casu, secundum nomen habent
     appellationem, ut a grammatica grammaticus et a fortitudine fortis.</p>
    <p>[2] Eorum quae dicuntur alia quidem secundum complexionem dicuntur, alia vero sine
     complexione. Et ea quae secundum complexionem dicuntur sunt ut homo currit, homo vincit; ea
     vero quae sine complexione, ut homo bos, currit, vincit.</p>
    <p>Eorum quae sunt alia de subiecto quodam dicuntur, in subiecto vero nullo sunt, ut homo de
     subiecto quidem dicitur aliquo homine, in subiecto vero nullo est; alia autem in subiecto
     quidem sunt, de subiecto vero nullo dicuntur (in subiecto autem esse dico quod, cum in aliquo
     sit non sicut quaedam pars, impossibile est esse sine eo in quo est), ut quaedam grammatica in
     subiecto quidem est in anima, de subiecto vero nullo dicitur, et quoddam album in subiecto est
     in corpore (omnis enim color in corpore est); alia vero et de subiecto dicuntur et in subiecto
     sunt, ut scientia in subiecto quidem est in anima, de subiecto vero dicitur de grammatica; alia
     vero neque in subiecto sunt neque de subiecto dicuntur, ut aliquis homo vel aliquis equus;
     nihil enim horum neque in subiecto est neque de subiecto dicitur. Simpliciter autem quae sunt
     individua et numero singularia nullo de subiecto dicuntur, in subiecto autem nihil ea prohibet
     esse; quaedam enim grammatica in subiecto est.</p>
    <p>[3] Quando alterum de altero praedicatur ut de subiecto, quaecumque de eo quod praedicatur
     dicuntur, omnia etiam de subiecto dicentur, ut homo de quodam homine praedicatur, animal vero
     de homine, ergo et de quodam homine animal praedicabitur; quidam enim homo et homo est et
     animal.</p>
    <p>Diversorum generum et non subalternatim positorum diversae secundum speciem et differentiae
     sunt, ut animalis et scientiae; animalis quidem differentiae sunt ut gressibile et volatile et
     bipes, scientiae vero nulla harum est; neque enim scientia ab scientia differt in eo quod bipes
     est. Subalternorum vero generum nihil prohibet easdem esse differentias; superiora enim de
     subterioribus generibus praedicantur, quare quaecumque praedicati differentiae fuerint, eadem
     erunt etiam subiecti.</p>
    <p>[4] Eorum quae secundum nullam complexionem dicuntur singulum aut substantiam significat aut
     quantitatem aut qualitatem aut ad aliquid aut ubi aut quando aut situm aut habitum aut facere
     aut pati. Est autem substantia quidem ut figuratim dicatur ut homo, equus; quantitas ut
     bicubitum, tricubitum; qualitas ut album; ad aliquid ut duplum, maius; ubi vero ut in Lycio;
     quando autem ut heri; situs vero ut sedet, iacet; habere autem ut calciatus, armatus; facere
     vero ut secare, urere; pati vero ut secari, uri. Singula igitur eorum quae dicta sunt ipsa
     quidem secundum se in nulla affirmatione dicuntur, horum autem ad se invicem complexione
     affirmatio fit. Videtur enim omnis affirmatio vel falsa esse vel vera; eorum autem quae
     secundum nullam complexionem dicuntur neque verum quicquam neque falsum est, ut homo, album,
     currit.</p>
   </div>
   <div type="cap" n="1">
    <p>[5] DE SVBSTANTIA. Substantia autem est, quae proprie et principaliter et maxime dicitur,
     quae neque de subiecto praedicatur neque in subiecto est, ut aliqui homo vel aliqui equus.
     Secundae autem substantiae dicuntur, in quibus speciebus illae quae principaliter substantiae
     dicuntur insunt, hae et harum specierum genera; ut aliquis homo in specie quidem est in homine,
     genus vero speciei animal est; secundae ergo substantiae dicuntur, ut est homo atque animal.
     Manifestum est autem ex his quae dicta sunt quoniam eorum quae de subiecto dicuntur necesse est
     et nomen et rationem de subiecto praedicari, ut homo de subiecto dicitur aliquo homine, et
     praedicatur nomen; namque hominem de aliquo homine praedicabis. Ratio quoque hominis de aliquo
     homine praedicabitur; quidam enim homo et homo est. Quare et nomen et ratio praedicabitur de
     subiecto. Eorum vero quae sunt in subiecto, in pluribus quidem neque nomen de subiecto neque
     ratio praedicatur, in quibusdam vero nomen quidem nihil prohibet praedicari, rationem vero
     impossibile est; ut album, cum in subiecto sit corpore, praedicatur de subiecto (dicitur enim
     corpus album), ratio vero albi nunquam de corpore praedicabitur. Cetera vero omnia aut de
     subiectis dicuntur primis substantiis aut in eisdem subiectis sunt. Hoc autem manifestum est ex
     his quae singulatim proferuntur; ut animal de homine praedicatur, quare et de aliquo homine
     praedicabitur; nam de si nullo aliquorum hominum diceretur, nec de ipso homine praedicaretur
     omnino. Rursus color in corpore est; ergo et in aliquo corpore; nam si in nullo esset corporum
     singulorum, nec in corpore esset omnino. Quocirca cetera omnia aut de subiectis primis
     substantiis dicuntur aut in subiectis ipsis sunt. Si ergo primae substantiae non sunt,
     impossibile est aliquid esse ceterorum. Omnia enim alia aut de ipsis subiectis dicuntur aut in
     subiectis ipsis sunt; quare, si primae substantiae non sunt, impossibile est aliquid esse
     ceterorum.</p>
    <p>Secundarum vero substantiarum magis est species substantia quam genus; propinquior enim est
     primae substantiae. Si enim quis primam substantiam quid sit assignet, evidentius et
     convenientius assignabit speciem proferens quam genus, ut de aliquo homine evidentius
     assignabit hominem proferens quam animal; illud enim magis est proprium alicuius hominis, hoc
     vero communius. Et aliquam arborem assignans, evidentius assignabit arborem nominans quam
     plantam. Amplius primae substantiae, propterea quod aliis omnibus subiacent et omnia cetera vel
     de ipsis praedicantur vel in ipsis sunt, idcirco maxime substantiae dicuntur. Quemadmodum autem
     primae substantiae ad omnia cetera se habent, ita sese species habet ad genus; subiacet enim
     species generi; etenim genera de speciebus praedicantur, species vero de generibus non
     convertuntur. Quocirca etiam ex his species genere magis est substantia. Ipsarum vero specierum
     quae genera non sunt, nihilo plus alia ab alia substantia est; nihil enim convenientius
     proferetur si quis de aliquo homine hominem reddat quam si de aliquo equo proferat equum.
     Similiter autem et in primis substantiis nihilo plus alia ab alia substantia est; nihil enim
     magis aliquis homo quam aliquis bos substantia est.</p>
    <p>Recte autem post primas substantias solae omnium ceterorum species et genera dicuntur
     secundae esse substantiae; eorum enim quae praedicantur primas substantias solae significant.
     Aliquem enim hominem si quis assignet quid sit, si speciem quam genus protulerit, convenienter
     proferet, et manifestum faciet hominem quam animal proferens; ceterorum vero quicquid
     protulerit, aliena erit illa prolatio, ut album vel currit vel quodlibet huiusmodi si reddat.
     Quare recte hae solae praeter cetera substantiae dicuntur. Amplius primae substantiae,
     propterea quod aliis omnibus subiacent, idcirco propriae substantiae dicuntur; Quemadmodum
     autem primae substantiae ad omnia cetera sese habent, ita primarum substantiarum genera et
     species ad omnia reliqua sese habent; de istis enim omnibus cetera praedicantur: aliquem enim
     hominem dices grammaticum, ergo et hominem et animal grammaticum praedicabis; similiter autem
     et in aliis.</p>
    <p>Commune est autem omni substantiae in subiecto non esse. Prima enim substantia nec de
     subiecto dicitur nec in subiecto est; secundae vero substantiae sic quoque manifestum est
     quoniam non sunt in subiecto. Etenim homo de subiecto quidem aliquo homine dicitur, in subiecto
     vero nullo est; neque enim in aliquo homine homo est. Similiter autem et animal de subiecto
     quidem dicitur de aliquo homine, non est autem animal in aliquo homine. Amplius eorum quae sunt
     in subiecto nomen quidem de subiecto aliquotiens nihil prohibet praedicari, rationem vero
     impossibile est. Secundarum vero substantiarum de subiectis ratio praedicatur et nomen;
     rationem enim hominis et animalis de aliquo homine praedicabis. Quare non erit eorum substantia
     quae sunt in subiecto. Non est autem proprium substantiae hoc; sed differentia eorum est quae
     in subiecto non sunt; bipes enim et gressibile de subiecto quidem de homine praedicatur, in
     subiecto vero nullo est; non enim in homine est bipes neque gressibile. Et ratio quoque
     differentiae de illo dicitur de quo ipsa differentiae praedicatur, ut si gressibile de homine
     dicatur, et ratio gressibilis de homine praedicabitur; est enim homo gressibile. Non nos vero
     conturbent substantiarum partes quae ita sunt in toto quasi in subiecto sint, ne forte cogamur
     dicere non eas esse substantias; non enim sic dicebantur esse ea quae sunt in subiecto ut quasi
     partes essent.</p>
    <p>Inest autem substantiis et differentiis ab his omnia univoce praedicari. Omnia enim quae ab
     his praedicamenta sunt aut de individuis praedicantur aut de speciebus. Et a prima quidem
     substantia nulla est praedicatio (de nullo enim subiecto dicitur), secundarum vero
     substantiarum species quidem de individuo praedicatur, genus autem et de specie et de
     individuo; similiter autem et differentiae et de speciebus et de individuis praedicantur.
     Rationem quoque suspiciunt primae substantiae specierum et generum, et species generis
     (quaecumque enim de praedicato dicuntur, eadem et de subiecto dicentur); similiter autem et
     differentiarum rationem suscipiunt species et individua; univoca autem erant quorum et nomen
     commune est et ratio. Quare omnia a substantiis et differentiis univoce praedicantur.</p>
    <p>Omnis autem substantia videtur hoc aliquid significare. Et in primis quidem substantiis
     indubitabile et verum est quoniam hoc aliquid significat; individuum enim et unum numero est
     quod significatur. In secundis vero substantiis videtur quidem similiter ad appellationis
     figuram hoc aliquid significare, quando quid dixerit hominem vel animal; non tamen verum est,
     sed quale aliquid significat (neque enim unum est quod subiectum est quemadmodum prima
     substantia, sed de pluribus homo dicitur et animal); non autem simpliciter qualitatem
     significat, quemadmodum album (nihil enim aliud significat album quam qualitatem), genus autem
     et species circa substantiam qualitatem determinant (qualem enim quandam substantiam
     significant). Plus autem genere quam specie determinatio fit: dicens enim animal plus
     complectitur quam hominem.</p>
    <p>Inest autem substantiis et nihil illis esse contrarium. Primae enim substantiae quid erit
     contrarium? Vt alicui homini; nihil enim est contrarium; at vero nec homini nec animali nihil
     est contrarium. Non est autem hoc substantiae proprium, sed etiam multorum aliorum, ut
     quantitatis; bicubito enim nihil est contrarium, at vero nec decem nec alicui talium, nisi quis
     multa paucis dicat esse contraria vel magnum parvo; determinatorum vero nullum nulli est
     contrarium.</p>
    <p>Videtur autem substantia non suscipere magis et minus; dico autem non quoniam substantia non
     est a substantia magis substantia (hoc enim dictum est quoniam est), sed quoniam unaquaeque
     substantia hoc ipsum quod est non dicitur magis et minus; ut, si est ipsa substantia homo, non
     erit magis et minus homo, nec ipse a se ipso nec ab altero. Neque enim est alter altero magis
     homo, quemadmodum album est alterum altero magis album, et bonum alterum altero magis bonum; et
     ipsum se ipso magis et minus dicitur, ut corpus, album cum sit, magis dicitur nunc quam primo,
     et calidum magis et minus dicitur; substantia vero non dicitur (neque homo magis dicitur nunc
     homo quam antea dicitur, nec ceterorum aliquid quae sunt substantia); quare non suscipiet
     substantia magis et minus.</p>
    <p>Maxime autem proprium substantiae videtur esse quod, cum sit idem et unum numero,
     contrariorum susceptibile est. Et in aliis quidem nullis hoc quisquam habeat proferre quae non
     sunt substantiae, quod unum numero contrariorum erit susceptibile; ut color, quod est unum et
     idem numero, non erit album et nigrum, nec eadem actio et una numero erit mala et bona;
     similiter autem et in aliis quaecumque substantiae non sunt. Ipsa vero substantia, cum sit una
     et eadem numero, contrariorum susceptibilis est; ut quidam homo, unus et idem cum sit,
     aliquando albus aliquando niger fit, et calidus et frigidus, et improbus et probus. In aliis
     vero nullis tale aliquid videtur, nisi quis opponat orationem et opinionem dicens huiusmodi
     esse; eadem enim oratio et vera et falsa esse videtur, ut, si vera oratio est aliquem sedere,
     cum ipse surrexerit ipsa erit falsa; similiter autem et in opinione; si quis enim vere
     opinabitur sedere aliquem, cum ipse surrexerit false opinabitur, eandem de eo retinens
     opinionem. Quod si quis etiam hoc recipiat, at modo ipso differt; eadem enim quae sunt in
     substantiis ipsa permutata contrariorum sunt susceptibilia (frigidum enim ex calido factum
     permutatum est, et nigrum ex albo et probum ex improbo, similiter autem et in aliis singula
     ipsa permutationem suscipientia contrariorum susceptibilia sunt), oratio vero et opinio ipsa
     quidem immobilia omnino semper que permanent, re vero mota contrarietas circa ea fit; oratio
     enim permanet eadem sedere aliquem, re vero mota aliquotiens quidem vera fit aliquotiens falsa;
     similiter autem et in opinione. Quapropter hoc modo proprium erit substantiae ut secundum
     propriam permutationem susceptibilis contrariorum sit - si quis etiam hoc suscipiat, opinionem
     et orationem contrariorum esse susceptibiles; non est autem hoc verum; etenim oratio et opinio
     non quod ea suscipiant aliquid contrariorum esse susceptibilia dicuntur, sed quod circa alteram
     quandam passionem sint. - Eo enim quo res est vel non est, eo oratio vel vera vel falsa
     dicitur, non eo quod ipsa susceptibilis est contrarii. Simpliciter enim nihil neque oratio
     movetur neque opinio, quare non erunt susceptivae contrariorum nullo in eis facto. Substantia
     vero, quod ipsa suscipiat contraria, eo dicitur contrariorum susceptibilis. Aegritudinem enim
     et sanitatem suscipit, et albedinem et nigredinem; et unumquodque talium ipsa suscipiens
     contrariorum esse dicitur susceptibilis. Quare proprium erit substantiae, cum sit idem et unum
     numero, susceptibilem contrariorum esse. Et de substantia quidem haec dicta sint.</p>
   </div>
   <div type="cap" n="2">
    <p>[6] DE QVANTITATE. Quantitatis aliud est continuum, aliud disgregatum atque discretum; et
     aliud quidem ex habentibus positionem ad se invicem suis partibus constat, aliud vero ex non
     habentibus positionem. Est autem discreta quantitatis ut numerus et oratio, continua vero ut
     linea, superficies, corpus, praeter haec vero tempus et locus. Partium enim numeri nullus est
     communis terminus ad quem partes ipsius coniungantur; ut quinarius, si est pars denarii, ad
     nullum communem terminum coniunguntur quinque et quinque, sed disiuncti sunt; et tres et septem
     ad nullum communem terminum coniunguntur; neque omnino aliquis habebit in numero sumere
     communem terminum partium, sed semper discretae sunt; quare numerus discretorum est. Similiter
     est autem et oratio discretorum; (quoniam enim quantitas est et oratio manifestum est;
     mensuratur enim syllaba longa et brevis; dico vero illam quae fit cum voce orationem); ad
     nullum enim communem terminum partes eius coniunguntur; neque enim est communis terminus ad
     quem syllabae coniunguntur, sed unaquaeque discreta est secundum se ipsam. Linea vero continua
     est; namque est sumere communem terminum ad quem partes ipsius coniunguntur, hoc est autem
     punctum, et superficiei linea (superficiei enim partes ad quendam communem terminum
     coniunguntur). Similiter autem et in corpore habebit quis sumere communem terminum, vel lineam
     vel superficiem, ad quem partes corporis coniunguntur. Sunt autem talium et tempus et locus;
     praesens enim communis est terminus ad quem coniunguntur praeterita vel futura. Rursus locus
     continuorum est; locum enim quendam partes corporis retinent, quae ad quendam communem terminum
     coniunguntur; ergo et loci partes, quas tenent singulae partes corporis, ad eundem terminum
     coniunguntur ad quem et partes corporis iungebantur, quare continuum est et locus; ad unum enim
     communem terminum eius partes coniunguntur.</p>
    <p>Amplius alia sunt quae ex habentibus ad se invicem positionem suis partibus constant; ut
     linea quidem partes habent ad se invicem positionem (singulae enim iacent alicubi, et possis
     cognoscere et designare ubi singulae in superficie iaceant et ad quam ceterarum partium
     coniungantur); similiter autem et superficiei partes habent aliquam positionem (similiter enim
     designabuntur singulae ubi iacent, et quae ad se invicem coniunguntur). Et soliditatis quoque
     et loci similiter. In numero vero nullus habet perspicere quemadmodum partes habeant ad se
     invicem aliquam positionem vel ubi iaceant vel quae ad quam coniungantur; at vero nec temporis;
     nihil enim permanet ex partibus temporis, quod autem non est permanens, quomodo hoc habebit
     aliquem positionem? Sed magis ordinem quendam dices retinere idcirco quod temporis hoc quidem
     prius est, illud vero posterius. Et in numero quoque eo quod prius numeretur unus quam duo et
     duo quam tres; et sic habebunt aliquem ordinem, positionem vero non multum accipies. Et oratio
     similiter; nihil enim eius partium permanet, sed dictum est et non est ultra hoc sumere, quare
     non erit ulla positio eius partium cuius permanet nihil. Igitur alia ex habentibus ad se
     invicem partibus positionem constant, alia vero ex non habentibus positionem.</p>
    <p>Proprie autem quantitates hae solae sunt quas diximus, alia vero omnia secundum accidens
     sunt; ad haec enim aspicientes et alias dicimus quantitates, ut multum dicitur album eo quod
     superficies multa sit, et actio longa eo quod tempus multum et longum sit, et motus multus;
     neque enim horum singulum per se quantitas dicitur; ut, si quis assignet quanta sit actio,
     tempore definiet, annuam vel sic aliquo modo assignans, et album quantum sit assignans
     superficie definiet (quanta enim fuerit superficies, tantum esse album dicet); quare solae
     proprie et secundum se ipsae quantitates dicuntur quae dictae sunt, aliorum vero nihil per se,
     sed si forte, per accidens.</p>
    <p>Quantitatibus vero nihil est contrarium (in his enim quae definita sunt manifestum est
     quoniam nihil est contrarium, ut bicubito vel tricubito vel superficiei vel alicui talium -
     nihil enim est contrarium), nisi multa paucis dicat quis esse contraria vel magnum minori.
     Horum autem nihil est quantitas sed ad aliquid; nihil enim per se ipsum magnum dicitur vel
     parvum, sed ad aliud refertur; nam mons quidem parvus dicitur, milium vero magnum eo quod hoc
     quidem sui generis maius sit, illud vero sui generis minus; ergo ad aliud est eorum relatio;
     nam, si per se ipsum parvum vel magnum diceretur, nunquam mons quidem aliquando parvus, milium
     vero magnum diceretur. Rursus in vico quidem plures homines esse dicimus, in civitate vero
     paucos cum sint eorum multiplices, et in domo quidem multos, in theatro vero paucos cum sint
     plures. Amplius bicubitum vel tricubitum et unumquodque talium quantitatem significat, magnum
     vero vel parvum non significat quantitatem, sed magis et aliquid; quoniam ad aliud spectatur
     magnum et parvum; quare manifestum est quoniam haec ad aliquid sunt. Amplius, sive aliquis
     ponat ea esse quantitates sive non ponat, nihil illis erit contrarium; quod enim non est sumere
     per se ipsum sed ad solam alterius relationem, quomodo huic aliquid erit contrarium? Amplius,
     si sunt magnum et parvum contraria, contingit idem simul contraria suscipere et ea ipsa sibi
     esse contraria. Contingit enim simul idem parvum esse et magnum (est enim ad hoc quidem parvum,
     ad aliud vero hoc idem ipsum magnum); quare idem parvum et magnum et eodem tempore esse
     contingit, quare simul contraria suscipiet; sed nihil est quod videatur simul contraria posse
     suscipere; ut substantia, susceptibilis quidem contrariorum esse videtur, sed nullus simul
     sanus est et aeger, nec albus et niger simul; nihil que aliud simul contraria suscipit. Et
     eadem sibi ipsis contingit esse contraria; nam si est magnum et parvum contrarium, ipsum autem
     idem simul est parvum et magnum, ipsum sibi erit contrarium; sed impossibile est ipsum sibi
     esse contrarium. Non est igitur magnum parvo contrarium nec multa paucis; quare si quis haec
     non relativa esse dicat, quantitas tamen nihil contrarium habebit.</p>
    <p>Maxime autem circa locum esse videtur contrarietas quantitatis; sursum enim ei quod est
     deorsum contrarium ponunt, regionem mediam deorsum dicentes propterea quod multa distantia est
     medietatis ad mundi terminos. Videntur autem et aliorum contrariorum definitionem ab his
     proferre; quae enim multum a se invicem distant in eodem genere contraria esse definiunt.</p>
    <p>Non videtur autem quantitas suscipere magis et minus, ut bicubitum (neque enim est aliud alio
     magis bicubitum); neque in numero, ut ternarius quinario (nihil enim magis tria dicentur, nec
     tria potius quam tria); nec tempus aliud alio magis tempus dicitur; nec in his quae dicta sunt
     omnino aliquid magis et minus dicitur. Quare quantitas non suscipit magis et minus.</p>
    <p>Proprium autem maxime quantitatis est quod aequale et inaequale dicitur. Singulum enim earum
     quae dictae sunt quantitatum et aequale dicitur et inaequale, ut corpus aequale et inaequale,
     et numerus aequalis et inaequalis dicitur, et tempus aequale et inaequale; similiter autem et
     in aliis quae dicta sunt singulis aequale et inaequale dicitur. In ceteris vero quae
     quantitatis non sunt, non multum videbitur aequale et inaequale dici, namque dispositio
     aequalis et inaequalis non multum dicitur sed magis similis, et album aequale et inaequale non
     multum sed simile. Quare quantitatis proprium est aequale et inaequale nominari.</p>
   </div>
   <div type="cap" n="3">
    <p>[7] DE RELATIVIS VEL AD ALIQVID. Ad aliquid vero talia dicuntur quaecumque hoc ipsum quod
     sunt aliorum dicuntur, vel quomodolibet aliter ad aliud, ut maius hoc ipsum quod est ad aliud
     dicitur (aliquo enim maius dicitur), et duplex ad aliud dicitur hoc ipsum quod est (alicuius
     enim duplex dicitur); similiter autem et quaecumque alia talia sunt. At vero sunt etiam et haec
     ad aliquid, ut habitus, affectio, scientia, sensus, positio; haec enim omnia quae dicta sunt
     hoc ipsum quod sunt aliorum dicuntur et non aliter; habitus enim alicuius habitus est, et
     scientia alicuius scientia, et positio alicuius positio, et alia quidem similiter. Ad aliquid
     ergo sunt quaecumque id quod sunt aliorum dicuntur vel quomodolibet aliter ad aliud; ut mons
     magnus dicitur ad montem alium (magnum enim ad aliquid dicitur), et simile alicui simile
     dicitur, et omnia talia similiter ad aliquid dicuntur. Est autem et accubitus et statio et
     sessio positiones quaedam, positio vero ad aliquid est; iacere autem vel stare vel sedere ipsa
     quidem non sunt positiones, denominative vero ex his quae dictae sunt positionibus
     nominantur.</p>
    <p>Inest autem et contrarietas in relatione, ut virtus malitiae contrarium est, cum sit utrumque
     ad aliquid, et scientia inscientiae. Non autem omnibus relativis inest contrarietas; duplici
     enim nihil est contrarium, neque vero triplici neque ulli talium. Videntur autem et magis et
     minus relativa suscipere; simile enim magis et minus dicitur, et inaequale magis et minus
     dicitur, cum utrumque sit relativum (simile enim alicui simile dicitur et inaequale alicui
     inaequale). Non autem omnia suscipiunt magis et minus; duplex enim non dicitur magis et minus
     duplex, nec aliquid talium.</p>
    <p>Omnia autem relativa ad convertentia dicuntur, ut servus domini servus dicitur et dominus
     servi dominus, et duplum dimidii duplum et dimidium dupli dimidium, et maius minore maius et
     minus maiore minus; similiter autem et in aliis; sed casu aliquotiens differt secundum
     locutionem, ut scientia scibilis rei dicitur scientia et scibile scientia scibile, et sensus
     sensibilis sensus et sensibile sensu sensibile. At vero aliquotiens non videbitur convertere
     nisi convenienter at quod dicitur assignetur, sed peccet is qui assignat; ut ala si assignetur
     avis, non convertitur ut sit avis alae; neque enim convenienter prius assignatum est ala avis;
     neque enim in eo quod avis, in eo eius ala dicitur, sed in eo quod alata est (multorum enim et
     aliorum alae sunt, quae non sunt aves); quare si assignetur convenienter, et convertitur; ut
     ala alati ala, et alatum ala alatum. Aliquotiens autem forte et nomina fingere necesse erit, si
     non fuerit positum nomen ad quod convenienter assignetur; ut remus navis si assignetur, non
     erit conveniens assignatio (neque enim in eo quod est navis, in eo eius remus dicitur; sunt
     enim naves quarum remi non sunt); quare non convertitur; navis enim non dicitur remi. Sed forte
     convenientior assignatio erit si sic quodam modo assignetur, remus remitae remus, vel aliquo
     modo aliter dictum sit (nomen enim non est positum); convertitur autem si convenienter
     assignetur (remitum enim remo remitum est). Similiter autem et in aliis, ut caput convenientius
     assignabitur capitati quam si animalis assignetur; neque enim in eo quod animal est caput habet
     (multa enim sunt animalium capita non habentia). Sic autem facilius fortasse sumetur quibus
     nomen non est positum, si ab his quae prima sunt et <del>ab</del> his ad quae convertuntur
     nomina ponuntur, ut in his quae praedicta sunt ab ala alatum, a remo remitum. Omnia ergo quae
     ad aliquid dicuntur, si convenienter assignentur, ad convertentia dicuntur; nam, si ad
     quodlibet aliud assignentur et non ad illud dicantur, non convertuntur. Dico autem quoniam
     neque in his quae confesse conversim dicuntur et in quibus nomen est positum, nihil
     convertitur, si ad aliquid eorum quae sunt accidentia assignetur et non ad illud dicatur; ut
     servus si non domini assignetur, sed hominis vel bipedis vel alicuius talium, non convertitur
     (non enim erit conveniens assignatio). Amplius, si convenienter assignetur ad id quod dicitur,
     omnibus aliis circumscriptis quaecumque accidentia sunt, relicto vero solo illo ad quod
     assignatum est, semper ad ipsum dicetur; ut si servus ad dominum dicitur, circumscriptis
     omnibus quae sunt accidentia domino, ut esse bipedem vel scientiae susceptibilem vel hominem,
     relicto vero solo dominum esse, semper servus ad illud dicetur; servus enim domini servus
     dicitur. Si autem non convenienter reddatur ad id quod dicitur circumscriptis omnibus aliis,
     relicto vero solos ad quod redditum est, non dicetur ad illud; assignetur enim servus hominis
     et ala avis, et circumscribatur ab homine esse dominum; non enim iam servus ad hominem dicitur
     (cum enim dominus non sit, servus non est); similiter autem et de avi, circumscribatur alatam
     esse; non enim iam erit ala ad aliquid (cum enim non sit alatum, nec ala erit alicuius). Quare
     oportet assignare ad id quod convenienter dicitur; et sit nomen positum, facilis erit
     assignatio; si autem non sit, fortasse erit necessarium nomen fingere. Quod si ita reddantur,
     manifestum est quoniam omnia relativa conversim dicuntur.</p>
    <p>Videtur autem ad aliquid simul esse natura. Et in aliis quidem pluribus verum est; simul enim
     est duplum et dimidium, et cum sit dimidium duplum est, et cum sit servus dominus est;
     similiter autem his et alia. Simul autem haec auferunt sese invicem; si enim non sit duplum non
     est dimidium, et sit non dimidium duplum non est; similiter et in aliis quaecumque talia sunt.
     Non autem in omnibus relativis verum videtur esse simul naturaliter; scibile enim scientia
     prius esse videbitur; namque in pluribus subsistentibus iam rebus scientias accipimus; in
     paucis enim vel in nullis hoc quisque perspiciet, simul cum scibili scientiam factam. Amplius
     scibile sublatum simul aufert scientiam, scientia vero non simul aufert scibile; nam, si
     scibile non sit, non est scientia, si scientia vero non sit, nihil prohibet esse scibile; ut
     circuli quadratura si est scibile, scientia quidem eius nondum est, illud vero scibile est.
     Amplius animali quidem sublato non est scientia, scibilium vero plurima esse contingit.
     Similiter autem his sese habent et quae in sensu sunt; sensibile enim prius sensu esse videtur;
     sublatum enim sensibile simul aufert sensum, sensus vero sensibile non simul aufert. Sensus
     enim circa corpus et in corpore sunt; sensibili ergo sublato aufertur corpus (sensibilium enim
     et corpus est), cum autem corpus non sit sublatus est sensus; quare simul aufert sensibile
     sensum. Sensus vero sensibile non; sublato enim animali sublatus est sensus, sensibile autem
     permanet, ut corpus, calidum, dulce, amarum, et alia omnia quaecumque sunt sensibilia. Amplius
     sensus quidem simul cum sensato fit (simul enim animal fit et sensus), sensibile vero ante est
     quam esset sensus (ignis enim et aqua et alia huiusmodi, ex quibus ipsum animal constat, ante
     sunt quam animal sit omnino vel sensus); quare prius quam sensus sensibile esse videbitur.</p>
    <p>Habet autem dubitationem an ulla substantia ad aliquid dicatur, quemadmodum videtur, an hoc
     quidem contingit secundum quasdam secundarum substantiarum. Nam in primis quidem substantiis
     verum est; nam neque totae neque partes ad aliquid dicuntur; nam aliquis homo non dicitur
     alicuius aliquis homo, neque aliquis bos alicuius aliquis bos. Similiter autem et partes;
     quaedam enim manus non dicitur alicuius quaedam manus, sed alicuius manus, et quoddam caput non
     dicitur alicuius quoddam caput, sed alicuius caput. Similiter autem et in secundis substantiis,
     atque hoc quidem in pluribus; ut homo non dicitur alicuius homo, nec bos alicuius bos, nec
     lignum alicuius lignum, sed alicuius possessio dicitur. Atque in huiusmodi quidem manifestum
     est quoniam non est ad aliquid; in aliquibus vero secundis substantiis habet aliquam
     dubitationem; ut caput alicuius caput dicitur et manus alicuius manus dicitur et singula
     huiusmodi; quare haec esse fortasse ad aliquid videbuntur. Si igitur sufficienter eorum quae
     sunt ad aliquid definitio assignata est, aut nimis difficile aut impossibile est solvere
     quoniam nulla substantia eorum quae sunt ad aliquid dicitur; si autem non sufficienter, sed
     sunt ad aliquid quibus hoc ipsum esse est ad aliquid quodam modo habere, fortasse aliquid
     contra ista dicetur. Prior vero definitio sequitur quidem omnia relativa, non tamen hoc eis est
     quod sint ad aliquid quod ea ipsa quae sunt aliorum dicuntur. Ex his ergo manifestum est quod,
     si quis aliquid eorum quae sunt ad aliquid definite sciet, et illud ad quod dicitur definite
     sciturus est. Manifestum quidem etiam ex ipso est; nam si quis novit quoniam hoc eorum quae
     sunt ad aliquid est, relativis autem hoc est esse, ad aliquid quodammodo habere, et illud novit
     ad quod hoc aliquo modo habet; nam si omnino nescit ad quod aliquo modo habet, nec si ad
     aliquid quodammodo habet sciturus est. Et in particularibus hoc manifestum est; ut, si hoc
     aliquid scit definite quoniam duplum est, et cuius duplum est definite novit (nam si nullius
     definite novit illud esse duplum, nec si omnino duplum est novit); similiter autem et hoc
      <del>ad</del> aliquid si novit quoniam melius est, et quo melius erit definite eum scire
     necesse est propter haec ipsa quae dicta sunt (non autem infinite quoniam hoc est peiore
     melius; opinio enim iam fit huiusmodi, non scientia; neque enim sciet integre quoniam est
     peiore melius; nam fortasse contingit nihil eo esse peius); quare manifestum est quoniam
     necesse est quod quis noverit eorum quae sunt ad aliquid definite, etiam illud ad quod sciturum
     esse definite. Caput vero et manum et eorum singula quae substantiae sunt, hoc ipsum quidem
     quod sunt potest sciri definite, ad quod autem dicantur non necesse est; cuius enim hoc caput
     vel cuius haec manus non est dicere definite; quare haec non erunt eorum quae sunt ad aliquid;
     quod si non sunt eorum quae sunt ad aliquid, verum erit nullam esse substantiam relativam.
     Fortasse autem difficile sit de huiusmodi rebus confidenter declarare nisi saepius pertractata
     sint; dubitare autem de singulis non erit inutile.</p>
   </div>
   <div type="cap" n="4">
    <p>[8] DE QVALI ET QVALITATE. Qualitatem vero dico secundum quam quales quidam dicimur. Est
     autem qualitas eorum quae multipliciter dicuntur. Et una quidem species qualitatis habitus
     affectio que dicantur. Differt autem habitus affectione quod permanentior et diuturnior est;
     tales vero sunt scientiae vel virtutes; scientia enim videtur esse permanentium et eorum quae
     difficile moveantur, si quis vel mediocriter scientiam sumat, nisi forte grandis permutatio
     facta sit vel ab aegritudine vel ab aliquo huiusmodi; similiter autem et virtus, et iustitia
     vel castitas et singula talium non videntur facile posse moveri neque facile permutari.
     Affectiones vero dicuntur quae sunt facile mobiles et cito permutabiles, ut calor et infrictio
     et aegritudo et sanitas et alia huiusmodi; affectus est enim quodammodo circa eas homo, cito
     autem permutatur ut ex calido frigidus fiat et ex sanitate in aegritudinem; similiter autem et
     in aliis, nisi forte in his quoque contingit per temporis longitudinem in naturam cuiusque
     translata et insanabilis vel difficile mobilis, quam iam quilibet habitudinem vocet. Manifestum
     est autem quoniam haec volunt habitus nominari, quae sunt diuturniora et difficile mobilia;
     namque in disciplinis non multum retinentes sed facile mobiles dicunt habitum non habere,
     quamvis sint ad disciplinam peius melius ve dispositi. Quare differt habitus affectione, quod
     hoc quidem facile mobile est, illud vero diuturnius et difficile mobile. Sunt autem habitus
     etiam affectiones, affectiones vero non necessario habitus; qui enim retinent habitum et
     quodammodo affecti sunt ad ea vel peius vel melius; qui autem affecti sunt, non omnino retinent
     habitum.</p>
    <p>Aliud vero genus qualitatis est secundum quod pugillatores vel cursores vel salubres vel
     insalubres dicimus, et simpliciter quaecumque secundum potentiam naturalem vel impotentiam
     dicuntur. Non enim quoniam sunt affecti aliquo modo, unumquodque huiusmodi dicitur, sed quod
     habeant potentiam naturalem vel facere quid facile vel nihil pati; ut pugillatores vel cursores
     dicuntur non quod sint affecti, sed quod habeant potentiam hoc facile faciendi, salubres autem
     dicuntur eo quod habeant potentiam naturalem ut nihil a quibuslibet accidentibus patiantur,
     insalubres vero quod habeant impotentiam nihil patiendi. Similiter autem et durum et molle sese
     habent; durum enim dicitur quod habeat potentiam non citius secari, molle vero quod eiusdem
     ipsius habeat impotentiam.</p>
    <p>Tertium vero genus qualitatis est passibiles qualitates et passiones. Sunt autem huiusmodi ut
     dulcedo vel amaritudo et omnia his cognata, amplius calor et frigus et albedo et nigredo. Et
     quoniam hae qualitates sunt, manifestum est; quaecumque enim ista susceperint qualia dicuntur
     secundum ea; ut mel, quoniam dulcedinem suscepit; dicitur dulce, et corpus album quod albedinem
     susceperit; similiter autem sese habet etiam in ceteris. Passibiles vero qualitates dicuntur
     non ea quae illas susceperint qualitates aliquid patiantur; neque enim mel, quoniam aliquid
     passum sit; idcirco dicitur dulce, nec aliud aliquid huiusmodi; similiter autem his et calor et
     frigus passibiles dicuntur non quo ea quae eas suscipiunt qualitates aliquid patiantur, sed
     quoniam singulum eorum quae dicta sunt secundum sensus qualitatum passionis perfectiva sunt,
     passibiles qualitates dicuntur; dulcedo enim passionem quandam secundum gustum efficit, et
     calor secundum tactum; similiter autem et alia. Albedo autem et nigredo et alii colores non
     similiter his quae dicta sunt passibiles qualitates dicuntur, sed hoc quod hae ipsae ab
     aliquibus passionibus innascuntur. Quoniam ergo fiunt propter aliquam passionem multae colorum
     mutationes, manifestum est; erubescens enim aliquis rubicundus factus est et timens pallidus et
     unumquodque talium; quare vel si quis naturaliter aliquid talium passionum passus est, similem
     colorem eum habere oportet; quae enim affectio nunc ad verecundiam circa corpus facta est, et
     secundum naturalem constitutionem eadem affectio fit, quare naturaliter color similis fit.
     Quaecumque igitur talium casuum ab aliquibus passionibus difficile mobilibus et permanentibus
     principium ceperunt, qualitates dicuntur; sive enim <del>vel</del> secundum naturalem
     substantiam pallor aut nigredo facta est, qualitas dicitur (quales enim secundum eas dicimur),
     sive propter aegritudinem longam vel propter aestum contingit vel nigredo vel pallor, et non
     facile praeterit et in vita permanet, qualitates et ipsae dicuntur (similiter enim quales
     secundum eas dicimur). Quaecumque vero ex his quae facile solvuntur et cito transeunt fiunt,
     passiones dicuntur; non enim dicimur secundum eas quales; neque enim qui propter verecundiam
     rubicundus factus est rubicundus dicitur, nec cui pallor propter timorem venit pallidus, sed
     magis quod aliquid passus sit; quare passiones huiusmodi dicuntur, qualitates vero minime.
     Similiter autem his et secundum animam passibiles qualitates et passiones dicuntur. Quaecumque
     enim mox in nascendo ab aliquibus passionibus fiunt, qualitates dicuntur, ut dementia vel ira
     vel alia huiusmodi; quales enim secundum eas dicimur, id est iracundi et dementes. Similiter
     autem et quaecumque alienationes non naturaliter sed ab aliquibus aliis casibus factae sunt
     difficile praetereuntes et omnino immobiles, etiam huiusmodi qualitates sunt; quales enim
     secundum eas dicimur. Quaecumque enim ex his quae citius praetereunt fiunt, passiones dicuntur,
     ut si quis contristatus iracundior est; non enim dicuntur iracundus qui in huiusmodi passione
     iracundior est, sed magis aliquid passus; quare passiones quidem huiusmodi dicuntur, qualitates
     vero minime.</p>
    <p>Quartum vero genus qualitatis est forma et circa aliquid constans figura; ad haec quoque
     rectitudo vel curvitas, et si quid his simile est; secundum enim unumquodque eorum quale quid
     dicitur; quod enim est triangulum vel quadratum quale quid dicitur, et quod est rectum vel
     curvum. Et secundum figuram vero unumquodque quale dicitur. Rarum vero et spissum vel asperum
     vel lene putabitur quidem qualitatem significare, videntur autem aliena esse huiusmodi a
     qualitatis divisione; quandam enim quodammodo positionem videtur partium utrumque monstrare;
     spissum quidem eo quod partes sibi ipsae propinquae sint, rarum vero quod distent a se invicem;
     et lene quidem quod in rectum sibi partes iaceant, asperum vero cum haec quidem pars superet,
     illa vero sit inferior. Et fortasse alii quoque appareant qualitatis modi, sed qui maxime
     dicuntur hi sunt.</p>
    <p>Qualitates ergo sunt haec quae dicta sunt, qualia vero quae secundum haec denominative
     dicuntur, vel quomodolibet ab his. In pluribus quidem et paene in omnibus denominative
     dicuntur, ut ab albedine albus et a grammatica grammaticus et a iustitia iustus, similiter
     autem et in ceteris. In aliquibus vero propterea quod qualitatibus nomina non sunt posita
     impossibile est ab his denominative dici, ut cursor vel pugillator, si secundum potentiam
     naturalem dicitur, a nulla qualitate denominative dicitur; neque enim positum est nomen illis
     potestatibus secundum quas isti quales dicuntur, quemadmodum etiam in disciplinis secundum quas
     vel pugillatores vel palaestrici secundum affectionem dicuntur (pugillatoria enim disciplina
     dicitur et palaestrica, quales vero ab his denominative quid ad eas sunt affecti dicuntur).
     Aliquando autem et posito nomine denominative non dicitur id quod secundum ipsam quale quid
     dicitur, ut a virtute probus dicitur; hoc enim quod habet virtutem probus dicitur, sed non
     denominative a virtute; non est autem hoc in multis. Qualia ergo dicuntur quaecumque ex his
     quae dictae sunt qualitatibus denominative dicuntur vel quolibet alio ab ipsis modo.</p>
    <p>Inest autem et contrarietas secundum qualitatem, ut iustitia iniustitiae contrarium est et
     albedo nigredini et alia similiter; et secundum eas qualia quae dicuntur, ut iustum iniusto et
     album nigro. Non autem hoc in omnibus est; rubeo enim et pallido et huiusmodi coloribus nihil
     est contrarium cum qualitates sint. Amplius, si ex contrariis unum fuerit quale, et reliquum
     erit quale. Hoc autem manifestum est omnia alia praedicamenta proferenti, ut si est iustitia
     iniustitiae contrarium, qualitas est autem iustitia, nihilo minus qualitas erit iniustitia;
     nullum enim aliud praedicamentum convenit iniustitiae, nec quantitas nec relatio nec ubi nec
     omnino aliquid huiusmodi, nisi sola qualitas; similiter autem et in aliis secundum qualitatem
     contrariis.</p>
    <p>Suscipit autem qualitas magis et minus; album et enim magis et minus alterum altero dicitur,
     et iustum alterum altero magis. Et idem ipsum sumit intentionem (album enim cum sit, contingit
     illud fieri albius); hoc autem in omnibus non est, sed in pluribus; dubitabit enim quis an
     iustitia magis esse iustitia dicatur; similiter autem et in aliis affectionibus. Quidam vero in
     hoc dubitant; dicunt enim iustitiam iustitia non nimis magis vel minus dici, nec sanitatem
     sanitate; minus autem habere alterum altero sanitatem dicunt, et iustitiam minus alterum altero
     habere, similiter et grammaticam et alias disciplinas. Sed secundum eas qualia quae dicuntur
     indubitate suscipiunt magis et minus; magis enim grammaticus alter altero dicitur et iustior et
     sanior, et in aliis similiter. Triangulum vero et quadratum non videtur magis suscipere, nec
     aliquid aliarum formarum; quaecumque enim definitionem trianguli suscipiunt et circuli, omnia
     similiter triangula vel circuli sunt, de his autem quae non suscipiunt nihil magis alterum
     altero dicitur; nihil enim quadratum magis quam parte altera longior forma circulus est; nullum
     enim ipsorum suscipit circuli rationem. Simpliciter autem, si utraque non suscipiunt propositi
     rationem, non dicitur alterum altero magis. Non igitur omnia qualia suscipiunt magis et
     minus.</p>
    <p>Ex his ergo quae dicta sunt nihil est proprium qualitatis, simile autem et dissimile secundum
     solas dicuntur qualitates; simile enim alterum alteri non est secundum aliud nisi secundum hoc
     quod quale est. Quare proprium erit qualitatis secundum eam simile et dissimile dici.</p>
    <p>At vero non decet conturbari ne quis nos dicat de qualitate propositionem facientes multa de
     relativis interposuisse; habitudines enim et affectiones eorum quae sunt ad aliquid esse
     diximus. Paene enim ea quae sunt in omnibus his generibus ad aliquid dicuntur, eorum vero quae
     sunt singulatim nihil; scientia enim, quae genus est, hoc ipsum quod est alterius dicitur
     (alicuius enim scientia dicitur), singulorum vero nihil hoc ipsum quod est alterius dicitur, ut
     grammatica non dicitur alicuius grammatica nec musica alicuius musica, sed si forte secundum
     genus proprium et istae dicuntur alicuius; ut grammatica alicuius dicitur scientia, non
     alicuius grammatica, et musica alicuius scientia, non alicuius musica; quare singula non sunt
     relativa. Dicimur autem quales secundum singula; haec enim et habemus (scientes enim dicimur
     quod habemus singulas scientias); quare haec erunt etiam qualitates, quae singulatim sunt,
     secundum quas et quales dicimur; haec autem non sunt eorum quae sunt ad aliquid. Amplius si
     contingat idem et quale esse et relativum, nihil est inconveniens in utrisque hoc generibus
     annumerare.</p>
   </div>
   <div type="cap" n="5">
    <p>[9] DE FACERE ET PATI. Suscipit autem et facere et pati contrarietatem et magis et minus;
     calefacere enim et frigidum facere contraria sunt, et calefieri et frigidum fieri, et delectari
     et contristari; quare suscipit contrarietatem facere et pati. Et magis autem et minus; est enim
     calefacere et magis et minus, et calefieri magis et minus, et contristari. Suscipiunt ergo et
     magis et minus facere et pati.</p>
    <p>Ac de his quidem haec dicta sunt; dictum est autem et de situ in relativis, quoniam
     denominative a positionibus dicitur. De reliquis vero, id est quando et ubi et habere,
     propterea quod manifesta sunt, nihil de his ultra dicitur quam quod in principio dictum est,
     quod habere significat calciatum esse vel armatum ubi vero in Lycio, vel alia quaecumque de his
     dicta sunt.</p>
    <p>[10] Igitur de his generibus quae proposuimus sufficienter dictum est.</p>
   </div>
   <div type="cap" n="6">
    <p>DE OPPOSITIS. Quotiens solent opponi, dicendum est. Dicitur autem alterum alteri opponi
     quadrupliciter, aut ut ad aliquid, aut ut contraria, aut ut habitus et privatio, aut ut
     affirmatio et negatio. Opponitur autem unumquodque istorum, ut si figuratim dicere, ut relativa
     ut duplum medio, ut contraria ut bonum malo, ut secundum privationem et habitum ut caecitas et
     visus, ut affirmatio et negatio ut sedet - non sedet.</p>
    <p>Quaecumque igitur ut relativa opponuntur, ea ipsa quae sunt oppositorum dicuntur, aut
     quomodolibet aliter ad ea; ut duplum medii, hoc ipsum quod est, dicitur duplum; et scientia
     scibilis rei scientia ut ad aliquid opponitur, et dicitur scientia, hoc ipsum quod est,
     scibilis; et scibile, hoc ipsum quod est, ad oppositum dicitur, scilicet scientiam (scibile
     enim aliqua scientia scibile dicitur).</p>
    <p>Quaecumque ergo opponuntur ut ad aliquid, ea ipsa quae sunt oppositorum vel alio quolibet
     modo ad se invicem dicuntur; illa vero quae ut contraria, ipsa quidem quae sunt nullo modo ad
     invicem dicuntur, contraria vero sibi invicem dicuntur; neque enim bonum mali dicitur bonum,
     sed contrarium; nec album nigri album, sed contrarium. Quare differunt istae oppositiones
     invicem. Quaecumque vero contrariorum talia sunt ut in quibus nata sunt fieri et de quibus
     praedicantur, necessarium sit alterum ipsorum inesse, nihil eorum medium est (quorum autem non
     est necessarium alterum inesse, horum omnium est aliquid medium); ut aegritudo et sanitas in
     corpore animalis nata est fieri, et necesse est alterum ipsorum inesse animalis corpori, aut
     aegritudinem aut sanitatem; et par quidem et impar de numero praedicatur, et necesse est horum
     alterum numero inesse, vel par vel impar; et non est horum aliquid medium, neque aegritudinis
     neque sanitatis, neque imparis neque paris. Quaecumque vero contrariorum talia sunt ut in
     quibus nata sunt fieri et de quibus praedicantur, necessarium sit alterum ipsorum inesse, nihil
     eorum medium est (quorum autem non est necessarium alterum inesse, horum omnium est aliquid
     medium); ut aegritudo et sanitas in corpore animalis nata est fieri, et necesse est alterum
     ipsorum inesse animalis corpori, aut aegritudinem aut sanitatem; et par quidem et impar de
     numero praedicatur, et necesse est horum alterum numero inesse, vel par vel impar; et non est
     horum aliquid medium, neque aegritudinis neque sanitatis, neque imparis neque paris. Quorum
     autem non est necessarium alterum inesse, horum est aliquid medium; ut album et nigrum in
     corpore natum est fieri, et non est necesse alterum eorum inesse corpori (non enim omne corpus
     vel album vel nigrum est); et probum et improbum dicitur quidem de homine et de aliis pluribus,
     non est autem necesse alterum inesse his de quibus praedicatur; non enim omnia aut proba sunt
     aut improba. Et est aliquid horum medium, ut albi et nigri venetum vel pallidum vel quicumque
     alii colores sunt, foedi vero et pulchri quod neque pulchrum est neque foedum. In aliquibus
     quidem medietatibus posita sunt nomina, ut albi et nigri venetum et pallidum; in aliquibus vero
     non est nomine assignare medietatem, utriusque vero negatione definitur, ut nec bonum nec
     malum, nec iustum nec iniustum.</p>
    <p>Privatio vero et habitus dicuntur quidem circa idem aliquid, ut visio et caecitas circa
     oculum; universaliter autem dicere est in quo nascitur habitus fieri; circa hoc dicitur
     utrumque eorum. Privari vero tunc dicimus unumquodque habitus susceptibilium, quando in quo
     natum est inesse vel quando natum est habere nullo modo habet; edentulum enim dicimus non qui
     non habet dentes, nec caecum qui non habet visionem, sed qui, quando contigit habere, non habet
     (multa enim ex nativitate neque dentes habent neque visionem, sed non dicuntur edentula neque
     caeca). Privari vero et habere habitum non est habitus et privatio; habitus enim est visus,
     privatio vero caecitas, habere autem visum non est visus, nec caecum esse caecitas (privatio
     enim quaedam est caecitas, caecum vero esse privari, non privatio est). Nam si idem esset
     caecitas et caecum esse, utraque de eodem praedicarentur; nunc vero minime, sed caecus quidem
     dicitur homo, caecitas vero nullo modo dicitur. Opponi quidem et ista videntur, privari
     scilicet et habere habitum, quemadmodum privatio et habitus; idem enim modum est oppositionis;
     <gap/>. Non est autem nec quod sub affirmatione vel negatione est negatio vel affirmatio;
     affirmatio enim oratio est affirmativa et negatio oratio negativa, eorum vero quae sunt sub
     affirmatione vel negatione nihil est oratio. Dicuntur autem et ista sibi opponi ut affirmatio
     et negatio; nam etiam in his modus oppositionis idem est; quemadmodum enim affirmatio ad
     negationem opponitur, ut sedet - non sedet, sic res quae sub utrisque est sibi opponitur,
     sedere et non sedere. Quoniam autem privatio et habitus non sic opponuntur ut ad aliquid,
     manifestum est; neque enim dicitur hoc ipsum quod est oppositi; visus enim non est caecitatis
     visus, nec alio ullo modo ad ipsum dicitur; similiter autem nec caecitas dicitur caecitas
     visus, sed privatio visus caecitas dicitur <gap/>. Amplius omnia quaecumque ad aliquid dicuntur
     conversim dicuntur, quare etiam caecitas, si esset eorum quae sunt ad aliquid, converteretur
     illud ad quod dicitur; sed non convertuntur, neque enim dicitur visus caecitatis.</p>
    <p>Quoniam autem neque ut contraria opponuntur ea quae secundum privationem et habitum dicuntur,
     ex his manifestum est. Quorum enim contrariorum nihil est medium, necesse est, in quibus nata
     sunt fieri aut de quibus praedicari, alterum ipsorum inesse semper; horum enim nihil erat
     medium, quorum necesse erat alterum inesse eorum susceptibili, ut in aegritudine et sanitate et
     impari atque pari. Quorum autem est aliquid medium numquam necesse est omni inesse alterum; nam
     neque album aut nigrum necesse est omne esse eorum susceptibili, nec frigidum nec calidum
     (nihil enim prohibet aliquam ipsorum inesse medietatem); erat etiam istorum medietas, quorum
     non necesse esset alterum inesse eorum susceptibili, nisi forte aliquibus naturaliter
     contigerit unum ipsorum inesse, ut igni calidum esse et nivi album (in his autem necesse est
     definite unum ipsorum inesse, et non hoc aut illud; neque enim potest ignis esse frigidus nec
     nix esse nigra); quare non necesse est omnibus eorum susceptibilibus alterum horum inesse, sed
     solis his quibus naturaliter unum inest, et his definite unum, non autem hoc aut illud. In
     privatione vero et habitu neutrum verum est eorum quae dicta sunt, neque enim semper eorum
     susceptibili necesse est alterum ipsorum inesse; quod enim nondum natum est habere visum neque
     caecum neque visum habere dicitur, <gap/> habens visum dicitur; et horum non definite alterum,
     sed aut hoc aut illud (neque enim necesse est aut caecum aut habentem visum esse, sed aut hoc
     aut illud); in contrariis vero, quorum est medietas, nunquam necesse est omni alterum inesse,
     sed aliquibus, et his definite unum. Quare manifestum est quoniam secundum neutrum modum
     quemadmodum contraria opponuntur <del>ita sibi sunt</del> ea quae sunt secundum privationem et
     habitum opposita.</p>
    <p>Amplius in contrariis, cum sit eorum susceptibile, potest fieri in alterna mutatio, nisi cui
     naturaliter unum insit, ut igni calido esse; quod enim sanum est potest aegrescere, et album
     nigrum fieri, et frigidum calidum, et ex probo improbum et ex improbo probum fieri potest
     (improbus enim in meliorem consuetudinem sermonem que perductus vel parum sese dabit in melius;
     sin vero vel semel parvam intentionem sumat, manifestum est quoniam aut perfectissime
     permutetur aut magnam sumat intentionem; semper enim mobilior ad virtutem fit, si quamlibet a
     principio sumpserit intentionem, quare erit possibile maiorem illum intentionem sumere; et hoc
     saepius factum perfecte in contrariam habitudinem consistere, nisi tempore prohibeatur). In
     privatione vero et habitu impossibile est ad invicem fieri mutationem; ab habitu enim ad
     privationem fit permutatio, a privatione vero ad habitum impossibile est; neque enim factus
     aliquis caecus rursus vidit, nec calvus rursus crinitus factus est, nec edentulus dentes
     creavit.</p>
    <p>Quaecumque vero ut affirmatio et negatio opponuntur, manifestum est quoniam secundum nullum
     modum eorum qui dicti sunt opponuntur; in his enim solis necesse est hoc quidem esse verum
     illud vero falsum. Nam neque in contrariis necesse est semper alterum esse verum, alterum vero
     falsum, nec in relativis, neque in habitu et privatione; ut sanitas et aegritudo contraria
     sunt, sed neutrum ipsorum neque verum neque falsum est; similiter autem et duplum et medium
     quae ut ad aliquid opponuntur, non est eorum alterum falsum alterum verum; nec vero ea quae
     secundum habitum et privationem sunt, ut visus et caecitas. Omnino autem nihil eorum quae
     secundum nullam complexionem dicuntur aut verum aut falsum est; omnia autem quae diximus sine
     complexione dicuntur. At vero magis hoc videtur contingere in his quae secundum complexionem
     dicuntur (sanum enim esse Socraten et aegrotare Socraten contraria sunt), sed nec in his quoque
     necesse est semper alterum verum esse, alterum autem falsum; cum enim sit Socrates, est hoc
     quidem verum illud vero falsum, cum autem non sit, utraque falsa sunt; nam neque aegrotare
     neque sanum esse verum est cum ipse Socrates non sit omnino. In privatione vero, cum non sit,
     neutrum verum est, et cum sit, non semper alterum verum est; visum enim habere Socraten et
     caecum esse Socraten opponuntur ut habitus et privatio, et cum sit, non est necesse alterum
     verum esse falsum (quando enim non est natus ut habeat, utraque falsa sunt), cum autem non sit
     omnino Socrates, sic quoque utraque falsa sunt, et habere eum visum et eum esse caecum. In
     affirmatione vero vel negatio semper, vel si sit vel si non sit, alterum ipsorum verum, alterum
     falsum erit; aegrotare enim Socraten et non aegrotare Socraten, cum sit idem ipse, manifestum
     est quoniam alterum eorum verum vel falsum est, cum non sit, similiter (namque aegrotum esse,
     cum non sit, falsum est, non aegrotare vero verum est). Quare in solis his erit semper alterum
     ipsorum verum esse vel falsum, quaecumque ut affirmatio et negatio opponuntur.</p>
    <p>[11] Contrarium autem est bono quidem ex necessitate malum (hoc autem manifestum est ex
     unaquaque inductione, ut sanitati aegritudo et iustitiae iniustitia et fortitudini timiditas,
     similiter autem et in aliis), malo vero aliquotiens bonum contrarium est, aliquotiens malum
     (diminutioni enim, quae mala est, superfluitas quae et ipsa mala est contrarium est). In paucis
     autem hoc aliquis videbit, in pluribus autem semper malo bonum contrarium est.</p>
    <p>Amplius in contrariis non est necesse, si alterum fuerit, et reliquum esse; sanis enim
     omnibus, sanitas quidem erit, aegritudo vero minime; similiter et albis omnibus albedo quidem
     erit, nigredo vero non erit. Amplius, si Socraten sanum esse et Socraten aegrotare contrarium
     est, et non contingit simul eidem utraque inesse, nunquam continget, cum alterum contrariorum
     sit, reliquum esse; nam cum sit sanum esse Socraten, non erit aegrotare Socraten.</p>
    <p>Manifestum est autem quoniam circa idem vel specie vel genere nata sunt fieri contraria;
     aegritudo namque et sanitas circa corpus animalis, albedo vero et nigredo simpliciter circa
     corpus, et iustitia et iniustitia in anima. Necesse est autem omnia contraria aut in eodem
     genere esse aut in contrariis generibus, vel ipsa esse genera; album quidem et nigrum in eodem
     genere (color enim ipsorum genus est), iustitia vero et iniustitia in contrariis generibus
     (huius enim virtus, huius vitium genus est); bonum vero et malum non sunt in aliquo genere, sed
     ipsa sunt genera.</p>
   </div>
   <div type="cap" n="7">
    <p>[12] DE PRIORE. Prius alterum altero dicitur quadrupliciter. Primo quidem et proprie secundum
     tempus, secundum quod scilicet antiquius alterum altero et senius dicimus (eo enim quod plus
     est temporis longaevius et antiquius dicitur). Secundo quod non convertitur secundum
     subsistendi consequentiam, ut unus duobus prius est (cum enim duo sint, consequitur mox unum
     esse, cum vero sit unum non est necesse duo esse; quare non convertitur ab uno consequentia
     alterius subsistentiae); prius autem videtur esse illud a quo non convertitur subsistentiae
     consequentia. Tertio vero secundum quendam ordinem prius dicitur, quemadmodum et in disciplinis
     et in orationibus; in demonstrativis enim disciplinis inest prius et posterius secundum ordinem
     (elementa enim priora sunt descriptionibus secundum ordinem, et in grammatica elementa priora
     sunt syllabis), et in orationibus similiter (exordium enim narratione prius est ordine).
     Amplius praeter haec omnia, quod melius et honorabilius est, prius natura esse videtur; solent
     autem plures honoratiores [magis] et quos ipsi maxime venerantur priores esse dicere; est autem
     hic modus paene alienissimus.</p>
    <p>Atque hi quidem qui dicuntur modi prioris isti sunt. Videtur autem praeter eos qui dicti sunt
     alter esse priori modus; eorum enim quae convertuntur secundum essentiae consequentiam, quod
     alterius quomodolibet causa est digne prius natura dicitur. Quoniam autem sunt quaedam talia,
     manifestum est; nam esse hominem convertitur secundum subsistentiae consequentiam ad verum de
     eo sermonem; nam si est homo, verus sermo est quo dicimus quoniam est homo, et convertitur
     (nam, si verus est sermo quo dicimus quoniam est homo, hominem esse necesse est); est autem
     verus sermo nullo modo causa subsistendi rem, res autem videtur quodammodo causa esse ut sermo
     verus sit; nam, quoniam est res vel non est, verus sermo vel falsus dicitur. Quare secundum
     quinque modos prius alterum altero dicitur.</p>
   </div>
   <div type="cap" n="8">
    <p>[13] DE HIS QVAE SIMVL SVNT. Simul autem dicuntur simpliciter et proprie quorum generatio in
     eodem tempore est; neutrum enim neutro prius est aut posterius; simul autem secundum tempus
     ista dicuntur. Naturaliter autem simul sunt quaecumque convertuntur quidem secundum subsistendi
     consequentiam, si nullo modo alterum alteri subsistendi causa sit, ut duplum et medium;
     convertuntur enim ista (nam cum sit duplum est medium, et cum sit medium est duplum), neutrum
     vero neutri subsistendi causa est. Et ea quae ex eodem genere in contrarium dividuntur simul
     natura esse dicuntur. In contrarium vero dividi dicuntur secundum eandem divisionem, ut
     volatile, gressibile et aquatile; haec enim in contrarium dividuntur, cum ex eodem genere sint;
     animal enim dividitur in volatile, gressibile et aquatile, et nullum horum prius est vel
     posterius, sed simul haec videntur esse natura (dividitur autem et unumquodque eorum in species
     iterum secundum eandem divisionem, ut gressibile animal et volatile et aquatile). Erunt igitur
     et illa simul natura, quaecumque ex eodem ipso genere secundum eandem subdivisionem sunt,
     genera autem semper priora sunt; non enim convertuntur secundum substantiae consequentiam, ut
     aquatile quidem cum sit est animal, animal vero cum sit, non necesse est esse aquatile. Simul
     ergo natura esse dicuntur quaecumque convertuntur quidem secundum essentiae consequentiam,
     nullo autem modo alterum alteri subsistendi causa est, et ex eodem genere quae in contrarium
     sibi dividuntur; simpliciter autem simul sunt quorum generatio in eodem tempore est.</p>
   </div>
   <div type="cap" n="9">
    <p>[14] DE MOTV. Motus vero sunt species sex: generatio, corruptio, crementum, diminutio,
     commutatio, secundum locum translatio. Alii quidem motus manifestum est quoniam a se invicem
     diversi sunt; neque enim est generatio corruptio, nec crementum diminutio nec secundum locum
     translatio; similiter autem et ceterae. In commutatione vero est aliqua dubitatio, ne forte
     necesse sit quod commutatur secundum aliquem reliquorum motuum commutari. Hoc autem non est
     verum; paene enim secundum omnes passiones vel multas commutari nobis contingit nullo aliorum
     motuum communicante; nam neque crescere necesse est quod secundum passionem movetur nec
     diminui, similiter autem et in aliis; quare diversus erit motus ab aliis commutationibus (nam
     si idem esset, oporteret omne quod commutator mox aut crescere aut minui aut aliquem aliorum
     motuum consequi; sed non est necesse). Similiter autem et quod crescit vel secundum quemlibet
     alterum motum mutatur; sed sunt quaedam quae crescunt et non commutantur, ut quadratum
     circumposito gnomone crevit quidem, sed commutatum non est; similiter autem et in aliis
     huiusmodi. Quare a se invicem motus isti diversi sunt.</p>
    <p>Simpliciter autem motus quieti contrarius est; singulis vero motibus, generationi quidem
     corruptio, diminutio vero cremento, secundum locum translationi secundum locum quies. Maxime
     autem videtur opponi in contrarium locum permutatio, ut de eo quod est deorsum ad id quod est
     sursum et de eo quod est sursum ad id quod est deorsum. Reliquo vero de his qui assignati sunt
     motui non est facile assignare quid sit contrarium, videtur autem neque esse aliquid ei
     contrarium, nisi quis opponat secundum qualitatem quietem secundum qualitatem translationi quae
     in contrarium, quemadmodum etiam in ea quae est secundum locum translatione secundum locum
     quietem vel in contrarium locum translationem (est enim commutatio translatio secundum
     qualitatem); quare opponitur ei secundum qualitatem quies vel in contrarium qualitatis
     translatio, ut album fieri quod est nigrum; commutatur enim, in contrarium qualitatis facta
     translatione.</p>
   </div>
   <div type="cap" n="10">
    <p>[15] DE HABERE. Habere secundum plures modos dicitur: aut enim ut habitum vel affectionem vel
     aliam aliquam qualitatem (dicimur enim scientiam habere et virtutem); aut ut quantitatem, ut
     quam quisque habet magnitudinem (dicitur enim bicubitam vel tricubitam habere magnitudinem);
     aut circa corpus vestitum aut tunicam; aut in parte (ut in manu anulum); aut partem (ut manum
     vel pedem); aut in vase (ut modius triticum vel dolium vinum; vinum enim dolium habere dicitur,
     et modius triticum; haec igitur habere dicuntur ut in vase); vel ut possessionem (habere enim
     domum vel agrum dicimur). Dicimur vero et habere uxorem et uxor virum; videtur autem
     alienissimus esse habendi modus qui nunc dictus est; nihil enim aliud habere uxorem significat
     quam cohabitare. Fortasse autem et alii habendi modi videbuntur; qui autem solent dici paene
     omnes sunt annumerati.</p>
   </div>


  </body>
 </text>

</TEI>
