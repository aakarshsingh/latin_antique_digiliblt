<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Peri hermeneias liber Aristotelis latine uersus</title>
                <author>Boethius (Anicius Manlius Seuerinus Boethius)</author>
                <respStmt>
                    <resp>Correzione linguistica</resp>
                    <name>Manuela Ferroni</name>
                </respStmt>
                <respStmt>
                    <resp>Codifica XML</resp>
                    <name>Manuela Ferroni</name>
                </respStmt>
            </titleStmt>
            <publicationStmt>
                <publisher>DigilibLT Project</publisher>
                <pubPlace>Vercelli</pubPlace>
                <date>2015</date>
                <availability>
                    <p>
                        <ref target="http://creativecommons.org/licenses/by-nc-sa/3.0/it/"/>
                    </p>
                </availability>
                <idno>dlt000048</idno>
            </publicationStmt>
            <sourceDesc>
                <p>Aristoteles Latinus II 1-2, <hi rend="italic">De interpretatione uel Peri
                        hermeneias. Translatio Boethii edidit L. Minio-Paluello, Translatio
                        Guillelmi de Moerbeka</hi>, edidit G. Verbeke reuisit L. Minio-Paluello
                    Bruges-Paris 1965, pp. 5-38 (Corpus Philosophorum Medii Aeui).</p>
            </sourceDesc>
        </fileDesc>
        <encodingDesc>
            <projectDesc>
                <p>digilibLT. Biblioteca digitale di testi latini tardoantichi.</p>
                <p>Progetto diretto da Raffaella Tabacco (responsabile della ricerca) e Maurizio
                    Lana</p>
            </projectDesc>
            <editorialDecl>

                <p>
                    <hi rend="bold">Note di trascrizione e codifica del progetto digilibLT </hi>
                </p>
                <p>Abbiamo riportato solo il testo stabilito dall'edizione di riferimento non
                    seguendone l'impaginazione. Sono stati invece esclusi dalla digitalizzazione
                    apparati, introduzioni, note e commenti e ogni altro contenuto redatto da
                    editori moderni. </p>
                <p> I testi sono stati sottoposti a doppia rilettura integrale per garantire la
                    massima correttezza di trascrizione</p>
                <p>Abbiamo normalizzato le U maiuscole in V seguendo invece l'edizione di
                    riferimento per la distinzione u/v minuscole.</p>
                <p> Non è stato normalizzato l'uso delle virgolette e dei trattini.</p>
                <p> Non è stata normalizzata la formattazione nell'intero <hi rend="italic"
                        >corpus</hi>: grassetto, corsivo, spaziatura espansa.</p>
                <p>Sono stati normalizzati e marcati nel modo seguente i diacritici.<lb/>
                    espunzioni: <![CDATA[<del>testo</del>]]> si visualizza [testo] <lb/>
                    integrazioni: <![CDATA[<supplied>testo</supplied> si visualizza <testo>]]><lb/>
                    <hi rend="italic">loci desperati</hi>:
                    <![CDATA[ <unclear>testo</unclear> o <unclear/> testo]]> si visualizzano †testo†
                    e †testo<lb/> lacuna materiale: <![CDATA[<gap/>]]> si visualizza [...]<lb/>
                    lacuna integrata dagli editori:
                    <![CDATA[<supplied><gap/></supplied> si visualizza <...>]]>
                </p>
                <p>Sono stati marcati i termini in lingua greca
                    <![CDATA[<foreign xml:lang="grc">αγβ</foreign>]]>
                </p>
                <p>Ulteriori informazioni sulle norme di trascrizione e codifica su <ref
                        target="http://digiliblt.lett.unipmn.it/upload/docs/note_di_trascrizione_e_di_codifica.pdf"
                        >Note di trascrizione e codifica di testi latini tardoantichi
                        [http://digiliblt.lett.unipmn.it/upload/docs/note_di_trascrizione_e_di_codifica.pdf]</ref></p>
            </editorialDecl>
        </encodingDesc>
        <profileDesc>
            <langUsage>
                <language ident="la">Latino</language>
            </langUsage>
        </profileDesc>
    </teiHeader>
    <text>
        <body>

            <div type="cap" n="1">
                <p>Primum oportet constituere quid sit nomen et quid verbum, postea quid est negatio
                    et adfirmatio et enuntiatio et oratio. Sunt ergo ea quae sunt in voce earum quae
                    sunt in anima passionum notae, et ea quae scribuntur eorum quae sunt in voce. Et
                    quemadmodum nec litterae omnibus eaedem, sic nec eaedem voces; quorum autem hae
                    primorum notae, eaedem omnibus passiones animae sunt, et quorum hae
                    similitudines, res etiam eaedem. De his quidem dictum est in his quae sunt dicta
                    de anima ‒ alterius est enim negotii ‒; est autem, quemadmodum in anima
                    aliquotiens quidem intellectus sine vero vel falso, aliquotiens autem cum iam
                    necesse est horum alterum inesse, sic etiam in voce; circa compositionem enim et
                    divisionem est falsitas veritasque. Nomina igitur ipsa et verba consimilia sunt
                    sine compositione vel divisione intellectui, ut 'homo' vel 'album', quando non
                    additur aliquid; neque enim adhuc verum aut falsum est. Huius autem signum:
                    'hircocervus' enim significat aliquid, sed nondum verum vel falsum, si non vel
                    'esse' vel 'non esse' addatur vel simpliciter vel secundum tempus.</p>
            </div>
            <div type="cap" n="2">
                <p>
                    <hi rend="bold">DE NOMINE.</hi>
                </p>
                <p>Nomen ergo est vox significativa secundum placitum sine tempore, cuius nulla pars
                    est significativa separata; in 'equiferus' enim 'ferus' nihil per se significat,
                    quemadmodum in oratione quae est 'equus ferus'. At vero non quemadmodum in
                    simplicibus nominibus, sic se habet et in compositis; in illis enim nullo modo
                    pars significativa est, in his autem vult quidem, sed nullius separati, ut in
                    'equiferus' <supplied>'ferus'</supplied>. "Secundum placitum" vero, quoniam
                    naturaliter nominum nihil est, sed quando fit nota; nam designant et inlitterati
                    soni, ut ferarum, quorum nihil est nomen.</p>
                <p>'Non homo' vero non est nomen; at vero nec positum est nomen quod illud oporteat
                    appellari ‒ neque enim oratio aut negatio est ‒ sed sit nomen infinitum.
                    'Catonis' autem vel 'Catoni' et quaecumque talia sunt non sunt nomina, sed casus
                    nominis. Ratio autem eius est in aliis quidem eadem, sed differt quoniam, cum
                    'est' vel 'fuit' vel 'erit' adiunctum, neque verum neque falsum est, nomen vero
                    semper; ut 'Catonis est' vel 'non est' ‒ nondum enim aliquid neque verum dicit
                    neque mentitur.</p>
            </div>
            <div type="cap" n="3">
                <p>
                    <hi rend="bold">DE VERBO.</hi>
                </p>
                <p>Verbum autem est quod consignificat tempus, cuius pars nihil extra significat; et
                    est semper eorum quae de altero praedicantur nota. Dico autem quoniam
                    consignificat tempus, ut 'cursus' quidem nomen est, 'currit' vero verbum ‒
                    consignificat enim nunc esse ‒; et semper eorum quae de altero dicuntur nota
                    est, ut eorum quae de subiecto vel in subiecto.</p>
                <p>'Non currit' vero et 'non laborat' non verbum dico; consignificat quidem tempus
                    et semper de aliquo est, differentiae autem huic nomen non est positum; sed sit
                    infinitum verbum, quoniam similiter in quolibet est vel quod est vel quod non
                    est. Similiter autem vel 'curret' vel 'currebat' non verbum est, sed casus
                    verbi; differt autem a verbo quoniam hoc quidem praesens significat tempus, illa
                    vero quod complectitur.</p>
                <p>Ipsa quidem secundum se dicta verba nomina sunt et significant aliquid ‒
                    constituit enim qui dicit intellectum, et qui audit quiescit ‒ sed si est vel
                    non est nondum significat. Neque enim 'esse' signum est rei vel 'non esse', nec
                    si hoc ipsum 'est' purum dixeris: ipsum quidem nihil est, consignificat autem
                    quandam compositionem quam sine compositis non est intellegere.</p>
            </div>
            <div type="cap" n="4">
                <p>
                    <hi rend="bold">DE ORATIONE.</hi>
                </p>
                <p>Oratio autem est vox significativa, cuius partium aliquid significativum est
                    separatum (ut dictio, non ut adfirmatio); dico autem ut 'homo' significat
                    aliquid (sed non quoniam est aut non est; sed erit adfirmatio vel negatio, si
                    quid addatur), sed non una 'hominis' syllaba; nec in hoc quod est 'sorex' 'rex'
                    significat, sed vox est nunc sola. In duplicibus vero significat quidem, sed non
                    secundum se, quemadmodum dictum est. Est autem oratio omnis quidem significativa
                    non sicut instrumentum, sed (quemadmodum dictum est) secundum placitum;
                    enuntiativa vero non omnis, sed in qua verum vel falsum inest; non autem in
                    omnibus, ut deprecatio oratio quidem est, sed neque vera neque falsa. Et ceterae
                    quidem relinquantur (rhetoricae enim vel poeticae convenientior consideratio
                    est; enuntiativa vero praesentis considerationis est).</p>
            </div>
            <div type="cap" n="5">
                <p>Est autem una prima oratio enuntiativa adfirmatio, deinde negatio; aliae vero
                    coniunctione unae. Necesse est autem omnem orationem enuntiativam ex verbo esse
                    vel casu; et enim hominis rationi si non aut 'est' aut 'erit' aut 'fuit' aut
                    aliquid huiusmodi addatur, nondum est oratio enuntiativa. Quare autem unum
                    quiddam est et non multa 'animal gressibile bipes' ‒ neque enim eo quod
                    propinque dicuntur unum erit ‒ est alterius hoc tractare negotii. Est autem una
                    oratio enuntiativa quae unum significat vel coniunctione una, plures autem quae
                    plura et non unum vel inconiunctae. Nomen ergo et verbum dictio sit sola,
                    quoniam non est dicere sic aliquid significantem voce enuntiare, vel aliquo
                    interrogante vel non, sed ipsum proferentem. Harum autem haec quidem simplex est
                    enuntiatio, ut aliquid de aliquo vel aliquid ab aliquo, haec autem ex his
                    coniuncta, velut oratio quaedam iam composita.</p>
                <p>Est autem simplex enuntiatio vox significativa de eo quod est aliquid vel non
                    est, quemadmodum tempora divisa sunt. </p>
            </div>
            <div type="cap" n="6">
                <p>Adfirmatio vero est enuntiatio alicuius de aliquo, negatio vero enuntiatio
                    alicuius ab aliquo. Quoniam autem est enuntiare et quod est non esse et quod non
                    est esse et quod est esse et quod non est non esse, et circa ea extrinsecus
                    praesentis temporis similiter omne contingit quod quis adfirmaverit negare et
                    quod quis negaverit adfirmare; quare manifestum est quoniam omni adfirmationi
                    est negatio opposita et omni negationi adfirmatio. Et sit hoc contradictio,
                    adfirmatio et negatio oppositae; dico autem opponi eiusdem de eodem, non autem
                    aequivoce et quaecumque cetera talium determinamus contra sophisticas
                    importunitates.</p>
            </div>
            <div type="cap" n="7">
                <p>Quoniam autem sunt haec quidem rerum universalia, illa vero singillatim (dico
                    autem universale quod in pluribus natum est praedicari, singulare vero quod non,
                    ut 'homo' quidem universale, 'Plato' vero eorum quae sunt singularia), necesse
                    est autem enuntiare quoniam inest aliquid aut non, aliquotiens quidem eorum
                    alicui quae sunt universalia, aliquotiens vero eorum quae sunt singularia. Si
                    ergo universaliter enuntiet in universali quoniam est aut non, erunt contrariae
                    enuntiationes (dico autem in universali enuntiationem universalem ut 'omnis homo
                    albus est', 'nullus homo albus est'); quando autem in universalibus non
                    universaliter, non sunt contrariae, quae autem significantur est esse contraria
                    (dico autem non universaliter enuntiare in his quae sunt universalia, ut 'est
                    albus homo', 'non est albus homo'; cum enim universale sit homo, non
                    universaliter utitur enuntiatione; 'omnis' namque non 'universale' sed 'quoniam
                    universaliter' consignificat). In eo vero quod praedicatur universaliter
                    universale praedicare universaliter non est verum; nulla enim adfirmatio erit,
                    in qua de universaliter praedicato universale praedicetur, ut 'omnis homo omne
                    animal'.</p>
                <p>Opponi autem adfirmationem negationi dico contradictorie quae universale
                    significat eidem quoniam non universaliter, ut 'omnis homo albus est', 'non
                    omnis homo albus est', 'nullus homo albus est', 'quidam homo albus est';
                    contrarie vero universalem adfirmationem et universalem negationem, ut 'omnis
                    homo iustus est', 'nullus homo iustus est'; quocirca has quidem impossibile est
                    simul veras esse, his vero oppositas contingit in eodem, 'non omnis homo albus
                    est', et 'est quidam homo albus'. Quaecumque igitur contradictiones universalium
                    sunt universaliter, necesse est alteram esse veram vel falsam, et quaecumque in
                    singularibus sunt, ut 'est Socrates albus', 'non est Socrates albus'; quaecumque
                    autem in universalibus non universaliter, non semper haec vera est, illa vero
                    falsa (simul enim verum est dicere quoniam est homo albus et non est homo albus,
                    et est homo probus et non est homo probus; si enim turpis, non probus; et si fit
                    aliquid, et non est).Videbitur autem subito inconveniens esse, idcirco quoniam
                    videtur significare 'non est homo albus' simul etiam quoniam nemo homo albus
                    est; hoc autem neque idem significat neque simul necessario.</p>
                <p>Manifestum est autem quoniam una negatio unius adfirmationis est; hoc enim idem
                    oportet negare negationem quod adfirmavit adfirmatio, et de eodem, vel de aliquo
                    singularium vel de aliquo universalium, vel universaliter vel non universaliter;
                    dico autem ut 'est Socrates albus', 'non est Socrates albus' (si autem aliud
                    aliquid vel de alio idem, non opposita, sed erit ab ea diversa), huic vero quae
                    est 'omnis homo albus est' illa quae est 'non omnis homo albus est', illi vero
                    quae est 'aliquis homo albus est' illa quae est 'nullus homo albus est', illi
                    autem quae est 'homo albus est' illa quae est 'non est homo albus'.</p>
                <p>Quoniam ergo uni negationi una adfirmatio opposita est contradictorie, et quae
                    sint hae, dictum est, et quoniam aliae sunt contrariae et quae sint hae, et
                    quoniam non omnis vera vel falsa contradictio, et quare, et quando vera vel
                    falsa.</p>
            </div>
            <div type="cap" n="8">
                <p>Vna autem est adfirmatio et negatio quae unum de uno significat, vel cum sit
                    universale universaliter vel non similiter, ut 'omnis homo albus est', 'non est
                    omnis homo albus', 'est homo albus', 'non est homo albus', 'nullus homo albus
                    est', 'est quidam homo albus', si 'album' unum significat. Sin vero duobus unum
                    nomen est positum ex quibus non est unum, non est una adfirmatio; ut, si quis
                    ponat nomen 'tunica' homini et equo, 'est tunica alba' haec non est una
                    adfirmatio nec negatio una; nihil enim hoc differt dicere quam 'est equus et
                    homo albus', hoc autem nihil differt quam dicere 'est equus albus' et 'est homo
                    albus'. Si ergo hae multa significant et sunt plures, manifestum est quoniam et
                    prima multa vel nihil significat (neque enim est aliquis homo equus); quare nec
                    in his necesse est hanc quidem contradictionem veram esse, illam vero
                    falsam.</p>
            </div>
            <div type="cap" n="9">
                <p>In his ergo quae sunt et facta sunt necesse est adfirmationem vel negationem
                    veram vel falsam esse; in universalibus quidem universaliter semper hanc quidem
                    veram, illam vero falsam, et in his quae sunt singularia, quemadmodum dictum
                    est; in his vero quae in universalibus non universaliter dicuntur, non est
                    necesse (dictum autem est et de his). In singularibus vero et futuris non
                    similiter; nam si omnis adfirmatio vel negatio vera vel falsa est, et omne
                    necesse est vel esse vel non esse; si hic quidem dicat futurum aliquid, ille
                    vero non dicat hoc idem ipsum, manifestum est quoniam necesse est verum dicere
                    alterum ipsorum si omnis adfirmatio vera vel falsa est (utraque enim non erunt
                    simul in talibus). Nam si verum est dicere quoniam album vel non album est,
                    necesse est esse album vel non album, et, si est album vel non album, verum est
                    vel adfirmare vel negare; et, si non est, mentitur, et si mentitur non est;
                    quare necesse est aut adfirmationem aut negationem veram esse. Nihil igitur
                    neque est neque fit nec a casu nec utrumlibet, nec erit nec non erit, sed ex
                    necessitate omnia et non utrumlibet (aut enim qui dicit verus est aut qui
                    negat); similiter enim vel fieret vel non fieret; utrumlibet enim nihil magis
                    sic vel non sic se habet aut habebit. Amplius, si est album nunc, verum erat
                    dicere primo quoniam erit album, quare semper verum fuit dicere quodlibet illud
                    eorum quae facta sunt quoniam erit; quod si semper verum est dicere quoniam est
                    vel erit, non potest hoc non esse nec non futurum esse. Quod autem non potest
                    non fieri, impossibile est non fieri; et quod impossibile est non fieri, necesse
                    est fieri; omnia ergo quae futura sunt necesse est fieri. Nihil igitur
                    utrumlibet neque casu erit; nam si a casu, non ex necessitate. At vero nec
                    quoniam neutrum verum est contingit dicere, ut quoniam neque erit neque non
                    erit. Primum enim, cum sit adfirmatio falsa, erit negatio non vera, et cum haec
                    sit falsa, contingit adfirmationem esse non veram. Ad haec, si verum est dicere
                    quoniam album est et magnum, oportet utraque esse, sin vero erit cras, esse
                    cras; si autem neque erit neque non erit cras, non erit utrumlibet, ut navale
                    bellum; oportebit enim neque fieri navale bellum neque non fieri navale
                    bellum.</p>
                <p>Quae ergo contingunt inconvenientia haec sunt et huiusmodi alia, si omnis
                    adfirmationis et negationis vel in his quae in universalibus dicuntur
                    universaliter vel in his quae sunt singularia, necesse est oppositarum hanc esse
                    veram, illam vero falsam, nihil autem utrumlibet esse in his quae fiunt sed
                    omnia esse vel fieri ex necessitate. Quare non oportebit neque consiliari neque
                    negotiari quoniam, si hoc facimus, erit hoc, si vero hoc, non erit. Nihil enim
                    prohibet in millesimum annum hunc quidem dicere hoc futurum esse, hunc vero non
                    dicere, quare ex necessitate erit quodlibet eorum verum erat dicere tunc. At
                    vero nec hoc differt si aliqui dixerunt negationem vel non dixerunt; manifestum
                    est enim quod sic se habent res vel si hic quidem adfirmaverit, ille vero
                    negaverit; non enim propter negare vel adfirmare erit vel non erit, nec in
                    millesimum annum magis quam in quantolibet tempore. Quare si in omni tempore sic
                    se habebat ut unum verum diceretur, necesse esset hoc fieri et unumquodque eorum
                    quae fiunt sic se habere ut ex necessitate fieret. Quando enim vere dicit quis
                    quoniam erit, non potest non fieri; et quod factum est, verum erat dicere semper
                    quoniam erit.</p>
                <p>Quod si haec non sunt possibilia ‒ videmus enim esse principium futurorum et ab
                    eo quod consiliamur atque agimus aliquid, et quoniam est omnino in his quae non
                    semper actu sunt esse possibile et non, in quibus utrumque contingit et esse et
                    non esse, quare et fieri et non fieri; et multa nobis manifesta sunt sic se
                    habentia, ut quoniam hanc vestem possibile est incidi et non inciditur, sed
                    prius exteritur; similiter autem et non incidi possibile est; non enim esset eam
                    prius exteri nisi esset possibile non incidi; quare et in aliis facturis
                    quaecumque secundum potentiam dicuntur huiusmodi ‒ manifestum est quoniam non
                    omnia ex necessitate vel sunt vel fiunt, sed alia quidem utrumlibet et non magis
                    vel adfirmatio vel negatio, alia vero magis quidem in pluribus alterum, sed
                    contingit fieri et alterum, alterum vero minime.</p>
                <p>Igitur esse quod est quando est, et non esse quod non est quando non est, necesse
                    est; sed non quod est omne necesse est esse, nec quod non est necesse est non
                    esse (non enim idem est omne quod est esse necessario quando est, et simpliciter
                    esse ex necessitate); similiter autem et in eo quod non est. Et in
                    contradictione eadem ratio est; esse quidem vel non esse omne necesse est et
                    futurum esse vel non; non tamen dividentem dicere alterum necessario. Dico
                    autem, necesse est quidem futurum esse bellum navale cras vel non esse futurum,
                    sed non futurum esse cras bellum navale necesse est vel non futurum esse,
                    futurum autem esse vel non esse necesse est. Quare, quoniam similiter orationes
                    verae sunt quemadmodum et res, manifestum est quoniam quaecumque sic se habent
                    ut utrumlibet sint et contraria ipsorum contingere, necesse est similiter se
                    habere et contradictionem; quod contingit in his quae non semper sunt et non
                    semper non sunt; horum enim necesse est quidem alteram partem contradictionis
                    veram esse vel falsam, non tamen hoc aut illud, sed utrumlibet, et magis quidem
                    veram alteram, non tamen iam veram vel falsam. Quare manifestum est quoniam non
                    est necesse omnes adfirmationes vel negationes oppositarum hanc quidem veram,
                    illam autem falsa esse; neque enim quemadmodum in his quae sunt sic se habent
                    etiam in his quae non sunt, possibilium tamen esse aut non esse, sed quemadmodum
                    dictum est.</p>
            </div>
            <div type="cap" n="10">
                <p>Quoniam autem est de aliquo adfirmatio significans aliquid, hoc autem est vel
                    nomen vel innominabile, unum autem oportet esse et de uno hoc quod est in
                    adfirmatione (nomen autem dictum est et innominabile prius; 'non homo' enim
                    nomen quidem non dico sed infinitum nomen ‒ unum enim significat infinitum ‒
                    quemadmodum et 'non currit' non verbum sed infinitum verbum), erit omnis
                    adfirmatio vel ex nomine vel ex verbo. Praeter verbum autem nulla adfirmatio vel
                    negatio; 'est' enim vel 'erit' vel 'fuit' vel 'fit' vel quaecumque alias
                    huiusmodi, verba ex his sunt quae sunt posita (consignificant enim tempus).
                    Quare prima adfirmatio et negatio 'est homo ‒ non est homo', deinde 'est non
                    homo ‒ non est non homo', 'est omnis homo ‒ non est omnis homo', 'est omnis non
                    homo ‒ non est omnis non homo'; et in extrinsecus temporibus eadem ratio
                    est.</p>
                <p>Quando autem 'est' tertium adiacens praedicatur, dupliciter dicuntur
                    oppositiones. Dico autem ut 'est iustus homo', 'est' tertium dico adiacere nomen
                    vel verbum in adfirmatione. Quare idcirco quattuor istae erunt, quarum duae
                    quidem ad adfirmationem et negationem sese habebunt secundum consequentiam ut
                    privationes, duae vero minime; dico autem quoniam 'est' aut 'iusto' adiacebit
                    aut 'non iusto'; quare etiam negatio. Quattuor ergo sunt. Intellegimus vero quod
                    dicitur ex his quae subscripta sunt: <lb/> est iustus homo ‒ huius negatio: non
                    est iustus homo<lb/> est non iustus homo ‒ negatio: non est non iustus
                    homo;<lb/> 'est' enim hoc loco et 'non est' 'iusto' et 'non iusto' adiacet. Haec
                    igitur, quemadmodum in Resolutoriis dictum est, sic sunt disposita. Similiter
                    autem se habet et si universalis nominis sit adfirmatio, ut 'omnis est homo
                    iustus', 'omnis est homo non iustus'. Sed non similiter angulares contingit
                    veras esse, contingit autem aliquando. Hae igitur duae oppositae sunt, aliae
                    autem ad 'non homo' ut subiectum aliquod addito, ut<lb/> est iustus non homo ‒
                    non est iustus non homo<lb/> est non iustus non homo ‒ non est non iustus non
                    homo.<lb/> Magis plures autem his non erunt oppositiones; hae autem extra illas
                    ipsae secundum se erunt, ut nomine utentes 'non homo'.</p>
                <p>In his vero in quibus 'est' non convenit, ut in eo quod est 'currere' vel
                    'ambulare', idem faciunt sic posita ac si 'est' adderetur, ut est<lb/> currit
                    omnis homo ‒ non currit omnis homo<lb/> currit omnis non homo ‒ non currit omnis
                    non homo; <lb/> non enim dicendum est 'non omnis homo' sed 'non' negationem ad
                    id quod est 'homo' addendum est; 'omnis' enim non universale significat, sed
                    quoniam universaliter; manifestum est autem ex eo quod est 'currit homo ‒ non
                    currit homo; currit non homo ‒ non currit non homo'; haec enim ab illis
                    differunt eo quod non universaliter sunt; quare 'omnis' vel 'nullus' nihil aliud
                    consignificat nisi quoniam universaliter de nomine vel adfirmat vel negat; ergo
                    et cetera eadem oportet adponi.</p>
                <p>Quoniam vero contraria est negatio ei quae est 'omne est animal iustum' illa quae
                    significat quoniam 'nullum est animal iustum', hae quidem manifestum est quoniam
                    numquam erunt neque verae simul neque in eodem ipso, his vero oppositae erunt
                    aliquando: 'non omne animal iustum' ‒ <supplied>'est aliquod animal
                        iustum'</supplied>. Sequuntur vero eam quidem quae est 'nullus est homo
                    iustus' illa quae est 'omnis est homo non iustus', illam vero quae est 'est
                    aliqui iustus homo' opposita quoniam 'non omnis homo est non iustus'; necesse
                    est enim esse aliquem. Manifestum est autem quoniam etiam in singularibus, si
                    est verum interrogatum negare, quoniam et adfirmare verum est, ut 'putasne
                    Socrates sapiens est?', 'non est', quoniam 'Socrates igitur non sapiens est'. In
                    universalibus vero non est vera quae similiter dicitur, vera autem negatio, ut
                    'putasne omnis homo sapiens?', 'non', 'omnis igitur homo non sapiens'; hoc enim
                    falsum est, sed non 'igitur omnis homo sapiens' vera est; haec autem est
                    opposita, illa vero contraria.</p>
                <p>Illae vero secundum infinita contraiacentes nomina vel verba, ut in eo quod est
                    'non homo' vel 'non iustus', quasi negationes sine nomine vel verbo esse
                    videbuntur, sed non sunt; semper enim vel veram esse vel falsam necesse est
                    negationem, qui vero dixit 'non homo' nihil magis de homine, sed etiam minus
                    verus fuit vel falsus, si non aliquid addatur. Significat autem 'est omnis non
                    homo iustus' nulli illarum idem, nec huic opposita ea quae est 'non est omnis
                    non homo iustus'; illa vero quae est 'omnis non iustus non homo' illi quae est
                    'nullus iustus non homo' idem significat.</p>
                <p>Transposita vero nomina vel verba idem significant, ut 'est homo albus ‒ est
                    albus homo'; nam si hoc non est, eiusdem multae erunt negationes, sed ostensum
                    est quoniam una unius est. Eius enim quae est 'est albus homo' negatio est 'non
                    est albus homo'; eius vero quae est 'est homo albus', si non eadem est <del>quae
                        etiam</del> ei quae est 'est albus homo', erit negatio vel ea quae est 'non
                    est non homo albus' vel ea quae est 'non est homo albus'. Sed altera quidem est
                    negatio eius quae est 'est non homo albus', alia vero eius quae est 'est albus
                    homo', quare erunt duae unius. Quoniam igitur transposito nomine vel verbo eadem
                    fit adfirmatio vel negatio manifestum est.</p>
            </div>
            <div type="cap" n="11">
                <p>At vero unum de pluribus vel plura de uno adfirmare vel negare, si non est unum
                    ex pluribus, non est adfirmatio una neque negatio. Dico autem "unum" non, si
                    unum nomen sit positum, non sit autem unum ex illis, ut homo est fortasse et
                    animal et bipes et mansuetum, sed ex his unum fit; ex albo autem et homine et
                    ambulare non unum. Quare nec si unum aliquid de his adfirmet aliquis, erit una
                    adfirmatio, sed vox quidem una, adfirmationes vero multae, nec si de uno ista,
                    sed similiter plures. Si ergo dialectica interrogatio responsionis est petitio,
                    vel propositionis vel alterius partis contradictionis, propositio vero unius
                    contradictionis est, non erit una responsio ad haec; nec una interrogatio, nec
                    si sit vera. Dictum autem de his est in Topicis. Similiter autem manifestum est
                    quoniam nec hoc ipsum 'quid est?' dialectica est interrogatio; oportet enim
                    datum esse ex interrogatione eligere utram velit contradictionis partem
                    enuntiare, quia oportet interrogantem determinare utrum hoc sit homo an non
                    hoc.</p>
                <p>Quoniam vero haec quidem praedicantur composita, ut unum sit omne praedicamentum
                    eorum quae extra praedicantur, alia vero non, quae differentia est? De homine
                    enim verum est dicere et extra animal et extra bipes et ut unum, et hominem et
                    album et haec ut unum; sed non, si citharoedus et bonus. Si enim, quoniam
                    alterutrum dicitur, et utrumque dicitur, multa et inconvenientia erunt. De
                    homine enim et 'hominem' verum est dicere et 'album', quare et omne; rursus, si
                    album, et omne, quare erit homo albus <supplied>albus, et</supplied> hoc in
                    infinitum; et rursus musicus albus ambulans, et haec eadem frequenter implicita.
                    Amplius si Socrates Socrates et homo, et bipes, et homo bipes.</p>
                <p>Quoniam ergo, si quidam simpliciter ponat complexiones fieri, plurima
                    inconvenientia contingit dicere, manifestum est; quemadmodum autem ponendum est,
                    nunc dicemus. Eorum igitur quae praedicantur et de quibus praedicantur,
                    quaecumque secundum accidens dicuntur vel de eodem vel alterum de altero, haec
                    non erunt unum; ut homo albus est et musicus, sed non est idem musicus et albus;
                    accidentia enim sunt utraque eidem.</p>
                <p>Nec si album musicum verum est dicere, tamen non erit album musicum unum aliquid;
                    secundum accidens enim musicum album, quare non erit album musicum. Quocirca nec
                    citharoedus bonus simpliciter, sed animal bipes; non enim secundum accidens.
                    Amplius nec quaecumque insunt in alio; quare neque album frequenter neque homo
                    animal vel bipes; insunt enim in homine animal et bipes. Verum est autem dicere
                    de aliquo et simpliciter, ut quendam hominem hominem aut quendam album hominem
                    album; non semper autem, sed quando in adiecto quidem aliquid oppositorum inest
                    quae consequitur contradictio, non verum sed falsum est (ut mortuum hominem
                    'hominem' dicere), quando autem non inest, verum. Vel etiam quando inest quidem
                    semper non verum, quando vero non inest, non semper verum est; ut 'Homerus est
                    aliquid' ut 'poëta'; ergo etiam 'est' aut non? Secundum accidens enim
                    praedicatur 'esse' de Homero; quoniam enim poëta est, sed non secundum se,
                    praedicatur de Homero quoniam est. Quare in quantiscumque praedicamentis neque
                    contrarietas inest, si definitiones pro nominibus praedicantur, et secundum se
                    praedicantur et non secundum accidens, in his et simpliciter verum erit dicere.
                    Quod autem non est, quoniam opinabile est, non est verum dicere esse aliquid;
                    opinatio enim eius non est quoniam est, sed quoniam non est.</p>
            </div>
            <div type="cap" n="12">
                <p>His vero determinatis perspiciendum est quemadmodum sese habent negationes et
                    adfirmationes ad se invicem, hae scilicet quae sunt de 'possibile esse' et 'non
                    possibile' et 'contingere' et 'non contingere' et 'impossibile' et de
                    necessario; habet enim aliquas dubitationes. Nam si eorum quae complectuntur
                    illae sibi invicem oppositae sunt contradictiones, quaecumque secundum 'esse'
                    vel 'non esse' disponuntur, ut eius quae est 'esse hominem' negatio 'non esse
                    hominem', non autem ea quae est 'esse non hominem', et eius quae est 'esse album
                    hominem' ea quae est 'non esse album hominem', sed non ea quae est 'esse non
                    album hominem' (si enim de omnibus aut dictio aut negatio, lignum erit verum
                    dicere esse non album hominem; quod si hoc modo, et quantiscumque 'esse' non
                    additur, idem faciet quod pro 'esse' dicitur, ut eius quae est 'ambulat homo'
                    non ea quae est 'ambulat non homo' negatio est, sed ea quae est 'non ambulat
                    homo'; nihil enim differt dicere 'hominem ambulare' vel 'hominem ambulantem
                    esse'). Quare si hoc modo in omnibus, et eius quae est 'possibile esse' negatio
                    est 'possibile non esse', non ea quae est 'non possibile esse'. Videtur autem
                    idem posse et esse et non esse; omne enim quod est possibile dividi vel ambulare
                    et non ambulare et non dividi possibile est; ratio autem est quoniam omne quod
                    sic possibile est non semper in actu est, quare inerit ei etiam negatio; potest
                    igitur et non ambulare quod est ambulabile et non videri quod est visibile. At
                    vero impossibile est de eodem oppositas veras esse dictiones; non igitur est
                    ista negatio; contingit enim ex his aut idem ipsum dicere et negare simul de
                    eodem, aut non secundum 'esse' vel 'non esse' quae adponuntur fieri
                    adfirmationes vel negationes. Si ergo illud impossibilius est, hoc erit magis
                    eligendum. Est igitur negatio eius quae est 'possibile esse' ea quae est 'non
                    possibile esse'. Eadem quoque ratio est in eo quod est 'contingens esse'; et
                    enim eius negatio 'non contingere esse'. Et in aliis quoque simili modo ut
                    'necessario' et 'impossibili'. Fiunt enim quemadmodum in illis 'esse' et 'non
                    esse' adpositiones, subiectae vero res hoc quidem album illud vero homo, eodem
                    quoque modo hoc loco 'esse' quidem subiectum fit, 'posse' vero et 'contingere'
                    adpositiones determinantes, quemadmodum in illis 'esse' et 'non esse' veritatem,
                    similiter autem hae etiam in 'esse possibile' et 'esse non possibile'.</p>
                <p>Eius vero quae est 'possibile est non esse' negatio est 'non possibile est non
                    esse'. Quare et sequi sese invicem videbuntur; idem enim possibile est esse et
                    non esse; non enim contradictiones sibi invicem sunt huiusmodi 'possibile est
                    esse' et 'possibile est non esse'. Sed 'possibile esse' et 'non possibile esse'
                    numquam simul sunt; opponuntur enim. At vero 'possibile non esse' et 'non
                    possibile non esse' numquam simul sunt. Similiter autem et eius quae est
                    'necessarium esse' non ea quae est 'necessarium non esse', sed 'non necessarium
                    esse'; eius vero quae est 'necessarium non esse' ea quae est 'non necessarium
                    non esse'. Et eius quae est 'impossibile esse' non 'impossibile non esse', sed
                    'non impossibile esse'; eius vero quae est 'impossibile non esse' ea quae est
                    'non impossibile non esse'. Et universaliter vero, quemadmodum dictum est,
                    'esse' quidem et 'non esse' oportet ponere quemadmodum subiecta, negationem vero
                    et adfirmationem haec facientem ad unum adponere. Et has putare oportet esse
                    oppositas dictiones et negationes, 'possibile ‒ non possibile', 'contingens ‒
                    non contingens', 'impossibile ‒ non impossibile', 'necessarium ‒ non
                    necessarium', 'verum ‒ non verum'.</p>
            </div>
            <div type="cap" n="13">
                <p>Et consequentiae vero secundum ordinem fiunt ita ponentibus: illi enim quae est
                    'possibile esse' illa quae est 'contingit esse', et hoc illi convertit, et 'non
                    impossibile esse' et 'non necessarium esse'; illi vero quae est 'possibile non
                    esse' et 'contingere non esse' ea quae est 'non necessarium non esse' et 'non
                    impossibile non esse'; illi vero quae est 'non possibile esse' et 'non
                    contingens esse' illa quae est 'necessarium non esse' et 'impossibile esse';
                    illi vero quae est 'non possibile non esse' et 'non contingens non esse' illa
                    quae est 'necesse esse' et 'impossibile non esse'. Considerentur autem ex
                    subscriptione quemadmodum dicimus. Ergo 'impossibile' et 'non impossibile' illud
                    quod est 'contingens' et 'possibile' et 'non contingens' et 'non possibile'
                    sequitur quidem contradictorie, sed conversim; illi enim quod est 'possibile
                    esse' negatio 'impossibilis', negationem vero adfirmatio; illi enim quod est
                    'non possibile esse' illud quod est 'impossibile esse'; adfirmatio enim est
                    'impossibile esse', 'non impossibile' vero negatio.</p>
                <p>'Necessarium' vero quemadmodum, considerandum est. Manifestum est quoniam non
                    eodem modo, sed contrariae sequuntur, contradictoriae autem extra. Non enim est
                    negatio eius quod est 'necesse non esse' 'non necesse esse'; contingit enim
                    veras esse in eodem utrasque; quod enim est necessarium non esse, non est
                    necessarium esse. Causa autem est cur non consequatur similiter ceteris, quoniam
                    contrarie 'impossibile' 'necessario' redditur idem valens; nam si impossibile
                    est esse, necesse est hoc non esse, sed non-esse; si vero impossibile non esse,
                    hoc necessarium est esse; quare, si illa similiter possibile et non, haec e
                    contrario, nam idem significat 'necessarium' et
                    '<supplied>im</supplied>possibile', sed, quemadmodum dictum est, contrarie. Aut
                    certe impossibile est sic poni 'necessarii' contradictiones? Nam quod est
                    necessarium esse, possibile est esse; nam, si non, negatio consequetur; necesse
                    enim est aut dicere aut negare; quare si non possibile est esse, impossibile est
                    esse; impossibile igitur est esse quod necesse est esse, quod est inconveniens.
                    At vero illud quod est 'possibile esse' 'non impossibile esse' sequitur, hoc
                    vero illud quod est 'non necessarium esse'; quare contingit quod est necessarium
                    esse non necessarium esse, quod est inconveniens. At vero neque 'necessarium
                    esse' sequitur 'possibile esse' neque 'necessarium non esse'; illi enim utraque
                    contingit accidere, horum autem utrumlibet verum fuerit non erunt illa vera;
                    simul enim possibile esse et non esse; sin vero necesse est esse vel non esse,
                    non erit possibile utrumque. Relinquintur ergo 'non necessarium non esse' sequi
                    'possibile esse'; hoc enim verum est et de 'necesse non esse'. Haec enim fit
                    contradictio eius quae sequitur 'non possibile esse'; illud enim sequitur hoc
                    quod est '<supplied>im</supplied>possibile esse' et 'necesse esse non esse',
                    cuius negatio 'non necesse esse non esse'. Sequuntur igitur et hae
                    contradictiones secundum praedictum modum, et nihil impossibile contingit sic
                    positis.</p>
                <p>Dubitabit autem aliquis si illud quod est 'necessarium esse' 'possibile'
                    sequitur. Nam si non consequitur, contradictio sequitur, 'non possibile esse';
                    et si quis non hanc dicat esse contradictionem, necesse est dicere 'possibile
                    non esse'; sed utraeque falsae sunt de 'necesse esse'. At vero rursus idem
                    videtur esse possibile incidi et non incidi, et esse et non esse, quare erit
                    necesse esse contingere non esse; hoc autem falsum est. Manifestum est autem
                    quoniam non omne possibile vel esse vel ambulare et opposita valet, sed est in
                    quibus non sit verum; et primum quidem in his quae non secundum rationem
                    possunt, ut ignis calfactibilis et habet vim inrationabilem (ergo secundum
                    rationem potestates ipsae eaedem plurimorum etiam contrariorum sunt;
                    inrationabiles vero non omnes, sed, quemadmodum dictum est, ignem non esse
                    possibile calefacere et non, vel quaecumque alia semper agunt; aliqua vero
                    possunt et secundum inrationabiles potestates simul quaedam opposita; sed hoc
                    quidem idcirco dictum est quoniam non omnis potestas oppositorum est nec
                    quaecumque secundum eandem speciem dicuntur). Quaedam vero potestates aequivocae
                    sunt; 'possibile' enim non simpliciter dicitur, sed hoc quidem quoniam verum est
                    ut in actu, ut 'possibile est ambulare' quoniam ambulat, et omnino possibile est
                    esse quoniam iam est actu quod dicitur 'possibile', illud vero quod forsitan
                    aget, ut 'possibile est ambulare' quoniam ambulabit. Et haec quidem in mobilibus
                    solis est potestas, illa vero et in inmobilibus; in utrisque vero verum est
                    dicere non impossibile esse ambulare vel esse et quod ambulat iam et agit, et
                    ambulabile. 'Sic' igitur 'possibile' non est verum de 'necessario' simpliciter
                    dicere, alterum autem verum est. Quare, quoniam partem universale sequitur,
                    illud quod ex necessitate est sequitur 'posse esse', sed non omnino. Et est
                    quidem fortasse principium quod necessarium est et quod non necessarium omnium
                    vel 'esse' vel 'non esse', et alia quemadmodum ista consequentia considerare
                    oportet.</p>
                <p>Manifestum est autem ex his quae dicta sunt quoniam quod ex necessitate est
                    secundum actum est, quare, si priora sunt sempiterna, et quae actu sunt
                    potestate priora sunt. Et haec quidem sine potestate actus sunt, ut primae
                    substantiae, alia vero cum possibilitate, quae natura priora sunt, tempore vero
                    posteriora, alia vero numquam sunt actu sed potestate solum.</p>
            </div>
            <div type="cap" n="14">
                <p>Vtrum autem contraria est adfirmatio negationi et oratio orationi quae dicit
                    quoniam 'omnis homo iustus' ei quae est 'nullus homo iustus' aut 'omnis homo
                    iustus' ei quae est 'omnis homo iniustus est', 'Callias iustus est', 'Callias
                    iustus non est', 'Callias iniustus est', quae harum contraria est? Nam si ea
                    quae sunt in voce sequuntur ea quae sunt in anima, illic autem contraria est
                    opinio contrarii, ut 'omnis homo iustus' ei quae est 'omnis homo iniustus',
                    etiam in his quae sunt in voce adfirmationibus necesse est similiter sese
                    habere. Quod si neque illic contrarii opinatio contraria est, nec adfirmatio
                    adfirmationi erit contraria, sed ea quae dicta est negatio. Quare considerandum
                    est cui opinatio vera falsae opinioni contraria est, utrum negationi an certe ei
                    quae contrarium esse opinatur. Dico autem hoc modo: est quaedam opinatio vera
                    boni quoniam bonum est, alia vero quoniam non bonum est falsa, alia vero quoniam
                    malum; quae harum contraria est verae? Et si est una, secundum quam contraria?
                    (nam arbitrari contrarias opiniones definiri in eo quod contrariorum sunt,
                    falsum est; boni enim quoniam bonum est et mali quoniam malum eadem fortasse
                    opinio est et vera, sive plures sive una sit; sunt autem ista contraria; sed non
                    eo, quod contrariorum sint, contrariae, sed magis eo quod contrarie).</p>
                <p>Si ergo est boni quoniam est bonum opinatio, est autem quoniam non bonum, est
                    vero quoniam aliquid aliud quod non est neque potest esse (aliarum quidem nulla
                    ponenda est, neque quaecumque esse quod non est opinantur neque quaecumque non
                    esse quod est ‒ infinitae enim utraeque sunt, et quae esse opinantur quod non
                    est et quae non esse quod est ‒ sed in quibus est fallacia; hae autem ex his ex
                    quibus sunt generationes; ex oppositis vero generationes, quare etiam fallacia);
                    si ergo quod bonum et bonum et non malum est, et hoc quidem secundum se, illud
                    vero secundum accidens (accidit enim ei malum non esse), magis autem in
                    unoquoque est vera quae secundum sese est, etiam falsa siquidem et vera. Ergo ea
                    quae est 'quoniam non est bonum quod bonum est' secundum se consistentis falsa
                    est, illa vero quae est 'quoniam malum' eius quod est secundum accidens, quare
                    magis erit falsa de bono ea quae est negationis opinio quam ea quae est
                    contrarii. Falsus est autem magis circa singula qui habet contrariam opinionem;
                    contrarium enim est eorum quae plurimum circa idem differunt. Quod si harum
                    contraria est altera, magis vero contraria contradictionis, manifestum est
                    quoniam haec erit contraria. Illa vero quae est 'quoniam malum est quod est
                    bonum' implicita est; et enim quoniam non bonum est necesse est idem ipsum
                    opinari.</p>
                <p>Amplius, si etiam in aliis similiter oportet se habere, et hic videtur bene esse
                    dictum; aut enim ubique ea quae est contradictionis aut nusquam; quibus vero non
                    est contraria, de his est quidem falsa ea quae est verae opposita, ut qui
                    hominem non putat hominem falsus est. Si ergo hae contrariae sunt, et aliae
                    contradictionis.</p>
                <p>Amplius similiter se habet boni quoniam bonum est et non boni quoniam non bonum
                    est, et super has boni quoniam non bonum est et non boni quoniam bonum est. Illi
                    ergo quae est non boni quoniam non bonum verae opinioni quae est contraria? Non
                    enim ea quae dicit quoniam malum est; simul enim aliquando erit vera, numquam
                    autem vera verae contraria est; est enim quiddam non bonum malum, quare
                    contingit simul esse veras. At vero nec illa quae est 'non malum'; simul enim et
                    haec erunt. Relinquitur ergo ei quae est non boni quoniam non bonum contraria
                    quae est non boni quoniam bonum. Quare et ea quae est boni quoniam non bonum ei
                    quae est boni quoniam bonum.</p>
                <p>Manifestum ergo est quoniam nihil interest nec si universaliter ponamus
                    adfirmationem; huic enim universalis negatio contraria erit, ut opinioni quae
                    opinatur quoniam omne quod est bonum bonum est, vel quoniam nihil eorum quae
                    bona sunt. Nam eius quae est boni quoniam bonum, si universaliter sit bonum, ea
                    est quae opinatur quicquid bonum est quoniam bonum est. Similiter autem et in
                    non bono.</p>
                <p>Quare si in opinione se sic habet, sunt autem hae quae sunt adfirmationes et
                    negationes notae eorum quae sunt in anima, manifestum est quoniam etiam
                    adfirmationi contraria quidem negatio circa idem universalis, ut ei quae est
                    quoniam omne bonum bonum est vel quoniam omnis homo bonus ea quae est vel
                    quoniam nullum vel nullus, contradictorie autem aut non omnis aut non omne.
                    Manifestum est autem quoniam et veram verae non contingit esse contrariam nec
                    opinionem nec contradictionem; contraria enim sunt quae circa opposita sunt,
                    circa eadem autem contingit verum dicere eundem; simul autem eidem non contingit
                    inesse contraria.</p>
            </div>
        </body>
    </text>
</TEI>
