<?xml version="1.0" encoding="UTF-8"?>
<?oxygen RNGSchema="file:teilite.rnc" type="compact"?>
<TEI xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Epistola Alexandri ad Aristotelem</title>
    
    <respStmt>
     <resp>Correzione linguistica</resp>
     <name>Raffaella Tabacco</name>
    </respStmt>
    <respStmt>
     <resp>Codifica XML</resp>
     <name>Simona Musso</name>
    </respStmt>
   </titleStmt>
   <publicationStmt>
    <publisher>digilibLT</publisher>
    <pubPlace>Vercelli</pubPlace>
    <date>2014</date>
    <availability>
     <p><ref target="http://creativecommons.org/licenses/by-nc-sa/3.0/it/"/></p>
    </availability>
    <idno>dlt000542</idno>
   </publicationStmt>
   <sourceDesc>
    <p>Epistola Alexandri ad Aristotelem ad Codicum fidem edidit et Commentario Critico Instruxit W. Walter Boer, Meisenheim am Glan 1973 (Beiträge zur Klassichen Philologie 50)</p>
   </sourceDesc>
  </fileDesc>
  <encodingDesc>
   <projectDesc>
    <p>digilibLT. Biblioteca digitale di testi latini tardoantichi.</p>
    <p>Progetto diretto da Raffaella Tabacco (responsabile della ricerca) e Maurizio Lana</p>
   </projectDesc>
   <editorialDecl>
   
    <p><hi rend="bold">Note di trascrizione e codifica specifiche del file </hi></p>
    <p>Sono riportati i numeri di pagina dell'edizione Kuebler di Giulio Valerio</p>

    <p><hi rend="bold">Note di trascrizione e codifica del progetto digilibLT </hi></p>
    <p>Abbiamo riportato solo il testo stabilito dall'edizione di riferimento non seguendone
     l'impaginazione. Sono stati invece esclusi dalla digitalizzazione apparati, introduzioni, note
     e commenti e ogni altro contenuto redatto da editori moderni. </p>
    <p> I testi sono stati sottoposti a doppia rilettura integrale per garantire la massima
     correttezza di trascrizione</p>
    <p>Abbiamo normalizzato le U maiuscole in V seguendo invece l'edizione di riferimento per la
     distinzione u/v minuscole.</p>
    <p> Non è stato normalizzato l'uso delle virgolette e dei trattini.</p>
    <p> Non è stata normalizzata la formattazione nell'intero <hi rend="italic">corpus</hi>:
     grassetto, corsivo, spaziatura espansa.</p>
    <p>Sono stati normalizzati e marcati nel modo seguente i diacritici.<lb/> espunzioni:
     <![CDATA[<del>testo</del>]]> si visualizza [testo] <lb/> integrazioni: <![CDATA[<supplied>testo</supplied> si visualizza <testo>]]><lb/>
     <hi rend="italic">loci desperati</hi>: <![CDATA[ <unclear>testo</unclear> o <unclear/> testo]]>
     si visualizzano †testo† e †testo<lb/> lacuna materiale: <![CDATA[<gap/>]]> si visualizza
     [...]<lb/> lacuna integrata dagli editori:
     <![CDATA[<supplied><gap/></supplied> si visualizza <...>]]>
    </p>
    <p>Sono stati marcati i termini in lingua greca
     <![CDATA[<foreign xml:lang="grc">αγβ</foreign>]]>
    </p>
    <p>Ulteriori informazioni sulle norme di trascrizione e codifica su <ref
      target="http://digiliblt.lett.unipmn.it/upload/docs/note_di_trascrizione_e_di_codifica.pdf"
      >Note di trascrizione e codifica di testi latini tardoantichi
      [http://digiliblt.lett.unipmn.it/upload/docs/note_di_trascrizione_e_di_codifica.pdf]</ref></p>
   </editorialDecl>
   
  </encodingDesc>
  <profileDesc>
   <langUsage>
    <language ident="la">Latino</language>
   </langUsage>
  </profileDesc>
  
 </teiHeader>

 <text>


  <body>
   <div type="opus"><head>EPISTOLA ALEXANDRI MACEDONIS AD ARISTOTELEM MAGISTRVM SVVM DE ITINERE SVO ET DE SITV INDIAE</head>
    
    <p><milestone unit="page" n="K. 190"/> Semper memor tui, etiam inter dubia bellorumque nostrorum pericula, carissime praeceptor ac secundum matrem meam sororesque meas acceptissime, et quoniam te deditum philosophiae noveram, scribendum tibi de regionibus Indiae ac de statu caeli innumerisque serpentium et hominum ferarumque generibus existimavi, ut aliquid per novarum rerum cognitionem studio et ingenio possit accedere. Quamquam in te consumata prudentia nullumque adiutorium expostulet ratio doctrinae quae a te et tuo saeculo ac futuris temporibus conveniat, tamen, ut mea gesta cognosceres quae diligis et ne quid inusitatum haberes, ea quae in India vidi per summos labores ac pericula Macedonum scribenda tibi putavi. Etenim sunt digna memoriae singula ac multis modis coacervata, quem ad modum inspexi: non crediderim <milestone unit="page" n="K. 191"/> cuiquam esse tot prodigia, nisi subiecta meis oculis ipse prius cuncta ponderavissem. Mirandum est terra quantum aut bonarum rerum pariat aut malarum, conceptrix et parens publica ferarum ac fructuum metallorumque atque animalium. Quae si omnia liceat intueri homini, vix suffectura tot varietatibus rerum ipsa crediderim nomina. Sed ego de his quae primum cognovi eloquar daturus operam, ne aut fabulae aut turpi mendacio dignus efficiar. Etiam naturam animi mei, cum fueris praeceptor, non ignoras: solere me terminum aequitatis custodire et parcius loqui quam gesta sint omnia. Et nunc spero quod agnoscis nihil me tamquam captantem iactantemque gloriam militiae nostrae asserere. Quae utinam minus fuissent laboriosa nobis nec tot rebus experimenta necesse esset cognoscere. </p>
    <p>Ago gratias Macedoniae iuvenum virtuti et invicto exercitui nostro, quia in ea patientia perseveraverunt ut rex regum appeller. Quo tibi meo titulo misso laetari, carissime praeceptor, si dubito, delinquo, et a mea tuaque aberro pietate, nisi tibi ut Olympiadi matri meae sororibusque meis de singulis regni mei commodis scribam; quae tibi et illis communia esse arbitror, idque nisi feceris, parum de nobis simpliciter iudicare videberis.</p>
    <p>Prioribus litteris significaveram tibi de solis lunaeque eclipsi et de constantia siderum aerisque indiciis, quae non sine magna cura ordinata tibi misi et has novas implicaturus historias omnia cartis <milestone unit="page" n="K. 192"/> commendabo. Quae cum relegis, scito esse talia quae cura Alexandri tui complecti decuerant.</p>
    <p>Mense Maio rege Persarum Dario apud Gangem amnem superato acceptaque in condicionem omni eius regione ordinarios praeparatoresque nostros praeposuimus orientis provinciis, multis opibus regalibus ditati, ut in priori epistola significaveram tibi. Et nunc, ne sim scribendi multiplex, priora facta, iam praecognita praetereo.</p>
    <p>Mense Iulio deficiente in Indiam Fasiacen pervenimus, ubi mira celeritate Poro rege devicto, potiti ingentibus divitiis regia gaza repleti sumus. Sed ut cognoscas ea, quoniam mihi memoriae digna esse videbantur - quaedem enim novi quae memorabilia fuerunt - aequum est visum mihi scribere de innumerabili exercitu eius, in quo fuere praeter peditum copias sedecim milia equitum, octingentae quadrigae, omnes falcatae; captisque elephantis quadringentis qui superpositas cum armatis iaculatoribus turres gestaverant, ipsam urbem regiam Pori domumque armis invasimus, in qua columnas aureas solidasque ingenti grossitudine atque altitudine cum suis capitellis admodum quadringentas enumeravimus auratosque parietes laminarum digitalium grossitudine. Quos cum aestimare vellem, aliquibus <milestone unit="page" n="K. 193"/> locis intercidi. Vineam quoque solidam auro argentoque inter columnas pendentem miratus sum, in qua folia aurea racemique crystallini erant interpositi distinguentibus smaragdis. Thalami cubiliaque margaritis unionibus et carbunculis exornata erant, fores eburneae miri candoris, et ebenina lacunaria nitebant testudinibus cypressinis in insigni loco et in balnearibus, quibus lavari erant soliti. Aureae quoque solidaeque cum crateribus aureis statuae et innumeri thesauri. Foris in domus pariete avium innumerabilia genera variis coloribus oberrabant inter aureas platanos unguibus rostrisque inauratis cum inauribus torquibusque, margaritas et uniones gerentia. Multa gemmea et crystallina electrinaque vasa potatoria et sextariola, multa aurea invenimus et rara argentea. </p>
    <p>Quibus in potestatem redactis interiorem Indiam perspicere cupiens cum universo Caspias portas perveneram exercitu. Vbi cum fertilissimarum regionum admirarer felicitatem, quodam gaudio digna cognoveram loca, quamquam praedixerant nobis incolae regionis eius, ne serpentes et rabida ferarum genera incideremus quae plurima in his vallibus et campis <milestone unit="page" n="K. 194"/> silvisque ac montibus habitabant, nemorum saxorumque latebris occulta. Sed ego, ut fugientem ex proelio Porum primum adsequerer, antequam in desertas orbis terrarum abiret solitudines, compendiosa magis quam tuta itinera eligere rnalui. Acceptis igitur centum quinquaginta ducibus qui brevitates itinerum noverant, mense Augusto per ferventes sole harenas et egentia humoris loca profectus sum, pollicitus his praemia qui nos periti regionum ducebant per ignota Indiae loca, si me cum incolumi exercitu in Bactriacen perduxissent penitusque remotos ad abditos Seres, quae gens foliis arborum decerpendo lanuginem ex silvestri vellere vestes detexunt. Sed illi maiorem hosti quam mihi favorem accommodantes efficere pergebant, ut nos in exitiabilia serpentium et rabida ferarum beluarum genera ignaros regionum inducerent; quae illos cogitasse ex ipsis patebant experimentis. Tum ego cernens ex parte mea id accidisse, quia utilia consilia spreveram amicorum pariter et Caspiorum hominum qui dixerant mihi, ne ita vincere festinarem, ut nullo dolo interveniente mihi adempta esset victoria, imperavi militibus omnibus, ut armis induti agmen sequerentur, propterea quoniam, cum auri ex rapina margaritarumque non parvam secum praedam veherent, timendum esset, ne occulto hostes sua ablaturi victoribus insidiarentur. Et sane miles ita locupletatus erat, ut vix ferre pondus auri posset. Accedebat quoque armorum non parva gravitas, <milestone unit="page" n="K. 195"/> quia omnia ego aureis incluseram laminis. Ita totum agmen me veluti sidere aut fulgore clarum radiantibus auro insignibusque sequebatur cum signis et vexillis. Eratque inter varietates spectaculum in conspiciendo talem exercitum, quia ornatu pariter ac viribus inter gentes ceteras eminebat. Ego certe respiciens felicitatem meam insigni numero iuventutis immenso afficiebar gaudio. Sed ut aliquid plerumque in secundis rebus fortuna obstrepit, accidit nobis siti laborare. Quam cum iam vix sustineremus, miles Zephyrus inventam mihi in lapide concavo aquam galea aurea protulit ipse sitiens, animaeque meae magis quam suae vitae consulebat. Quam ego vocato exercitu palam effudi, ne me bibente magis sitire miles inciperet, collaudansque Zephyri erga me benevolentiam dignis eum muneribus honoravi. Quae res cum animaequiorem fecisset exercitum, coeptum iter institui.</p>
    <p>Nec longe mihi in desertis locis flumen apparuit cuius ripas pedum sexagenum arundo vestiebat, pinorum abietumque robora vincens grossitudine, qua Indi materia ad constituenda aedificia utebantur. Tum ego, quoniam quadrupedia et exercitus sitiebant, iussi continuo castra poni a metatoribus. Quae dum ponuntur, ipse sitim levare cupiens amariorem elleboro fluminis aquam gustavi, quam neque homo bibere neque ullum pecus haurire sine tormento potuit. <milestone unit="page" n="K. 196"/> Angebar autem magis pro mutis animalibus quam pro nostra necessitate, durabiliorem hominem cunctis in rebus recognoscens quam pecudem; quippe qui aurum vehebant elephanti ingentis magnitudinis admodum mille, quadringentae quadrigae equorum, omnes falcatae, bigae vero mille ducentae, equitum turmae, viginti milia, peditum ducenta quinquaginta milia sub armis, mulorum castrensium et ad sarcinas militum vehendas circiter duo milia, camelorum dromedumque et boum duo milia, quae frumenta vehebant, et armentorum ad usum carnis cotidianae ingens numerus sequebatur. Ceterum in equis et mulis et elephantis et camelis aurea quoque frena luxus non parvus nobis permiserat victoriarum. Sed tunc inasperata ipsa pecora vix se continere poterant. Milites quoque nunc ferramenta lambendo, nunc oleum gustando diram aliquo modo differre sitim vel auferre conabantur. Vidimus etiam plerosque pudore amisso suam urinam vexatos ultimis necessitatibus haurientes. Quae res me dupliciter torsit. Primo de statu exercitus magis quam de proprio meo sollicitus fui periculo; iussi tamen, ut armati agmen sequerentur; legem dixi me in eum animadversurum qui non legitimis indutus insignibus in acie deprehensus esset. Quod ipsi quoque mirabantur, quod ita, ubi nullus appareret hostis, necesse esset in tanta siti armatos ingredi. Sed ego sciebam per bestiosa serpentiosaque loca <milestone unit="page" n="K. 197"/> nobis iter esse, ne opposito periculo frangeremur ac ne imprudentes circumveniremur nec inopinato periculo feriremur.  </p>
    <p>Ripam igitur fluminis sequentes ad horam diei octavam ad oppidum pervenimus quod in medio amne in insula ex his arundinibus quas paulo ante descripsimus, erat aedificatum, paucosque Indorum seminudos notavimus homines, qui visis nobis continuo intra tectorum suorum culmina delituerunt. Quorum ego praesentiam videre desiderans, ut dulcem ignaris aquam demonstrarent, apparente nullo paucas in civitatem deici sagittas imperavi, ut si voluntate sua nollent procedere, metu bellico acti exhiberentur. Tanto magis cunctis propter timorem abditis, diu apparente nemine ducentos milites ex Macedonibus levibus armis misi per amnem nataturos. Iamque quartam fluminis partem nataverant, cum horrenda res visu subito nobis conspecta est. Maiores elephantorum corporibus hippotami inter profundos aquarum emersi apparuerunt gurgites raptosque in vertice crudeli poena viros flentibus nobis absumpserunt. Iratus tum ego ducibus qui nos in insidias deduxerant, iubeo ex his centum in flumen mitti. Quibus propulsis natantibusque invicti rursum hippotami dignos iusta poena affecere; sed maior explicatus numerus beluarum quam prius <milestone unit="page" n="K. 198"/> affuit. Ad spem inde contingentis cibi cum apparerent, veluti formicae efferbuere. Et ne qua noctu cum aquarum prodigiis bella gereremus, iussi dato signo bucinae ad iter militem aptari. Quid enim manere in tali sitientibus proderat loco ?</p>
    <p>Igitur ab hora diei decima usque ad undecimam cum iter fecissemus, vidimus homines per medium amnem factis ex arundine rotundis praetervehi naviculis. Quos cum dulces aquas percunctaremur sua lingua ubi inveniri possent, dixerunt ingens nos stagnum dulcissimae aquae inventuros, quo et ipsi nos quinquaginta itinerum duces erant deducturi. Et quoniam facta sunt nobis tot instantia perpeti mala, nocte tota ambulavimus siti et onere armorum confecti. Quibus necessitatibus illa quoque adiciebantur incommoda, quod tota nocte incursantibus leonibus ursisque, tigridibus pardis ac lyncibus pariter resistebamus, quae genera ferarum promiscua nobis in silvis occurrebant. Tandem ad horam circiter octavam postero die, cum iam siti fere defecissemus, ad praedictum nobis stagnum pervenimus quod erat coronatum vetustissima abundantique silva, mille passus tamen patens. Cum ergo dulci aqua potata gaudio alacer pecora et impedimenta cum exercitu pariter et lassa quadrupedia militum refecissem, <milestone unit="page" n="K. 199"/>  castra in longum stadia viginti duo totidemque in latum collocari iussi. Quibus celeriter erectis iubeo caedi nemus, ut facilior aquatoribus esset accessus ad stagnum, quia unicum in illis regionibus erat. Igitur inter ipsa tentoria aggerebantur impedimenta, et elephanti in media castrorum parte collocabantur, ut aptius contineri possent, si quis nocturnus casu oriretur pavor tumultusque aliquis novus, cum iam mille quingenti extrinsecus essent ignes accensi sufficiente silva quantum vellemus.</p>
    <p>Deinde testante bucina cibum et ipse cepi et militibus capere imperavi accensis lampadibus aureis admodum duobus milibus, cum ad primos lunae radiantis ortus subito erectis caudarum aculeis a pascualibus Indici scorpiones consuetam petentes aquationem ad castra innumeri confluxere, tumultu acciti nostro an siti incertum erat, sed ad nocendum promptissimi erant. Haec prodigia est insecuta immensa vis cerastarum humidarumque serpentium variis distincta coloribus, nam quaedam rubentibus squamis erant, quaedam nigri et candidi coloris, quaedam auri fulgori similes inspiciebantur – sibilabat tota regio – non parvum nobis inferentes metum; sed frontem castrorum densabamus clipeis et in manibus longas habebamus hastas, quarum acutissimis spiculis malas pestes configebamus et ignibus plures aliquando necabamus. Quae res nos prope duas horas in eo opere sollicitos tenuit. Potata aqua minores abire coeperunt serpentes, maiores cum ingenti gaudio nostro latebras petierunt, <milestone unit="page" n="K. 200"/> cum ad horam noctis tertiam aliquam sperantibus nobis requiem binorum ternorumque capitum cristati serpentes Indici columnarum grossitudine, aliquantulum proceriores, ad potandum aquam ex vicinis montium speluncis processere oribus squamisque suis humum atterentes; quorum pectora erecta cum trisulcis linguis fauces exserebant scintillantibus veneno oculis; quorum halitus quoque erat pestifer. Cum his hora non amplius una debellavimus, triginta servis et viginti militibus amissis. Orabam Macedones, ne adversis casibus cederent neve deficerent, quamquam et ipsorum dura esset patientia. Omnes se afficiebant operi. Post serpentes cancri immodicae multitudinis, corcodrillorum pellibus contecti ad castra venerunt; quae prodigia duritia thoracae ferrum respuebant: multa ignibus usta, multa se in stagnum receperunt. </p>
    <p>Iam nos vigiliis inquietos quinta noctis hora bucina admonebat quiescendum. Sed affuere albi leones taurorum comparandi magnitudinibus: cum ingenti murmure concussis cervicibus, stantibus alte iubis in modum fulminum in nos impetum faciunt exceptique venabulis ruunt. Tantus repentinus oriebatur tumultus cumulante caeca nocte; nec minus apri ingentis formae, setis veluti vallo horrentibus metuendi, mixti maculosis lyncibus tigridibusque et horribilibus pantheris, miscebant proelia nulli iam pesti <milestone unit="page" n="K. 201"/> comparanda. Sed et vespertilionum vis ingens columbinis corporibus aequales in ora vultusque nostros ferebatur, habentes dentes in morem hominum quibus artus militum violabant.</p>
    <p>Vna praeterea novi generis bestia maior elephanto affuit, tribus armata in fronte cornibus, quam Indi appellare dentityrannum soliti sunt, equo simile caput gerens atri coloris. Haec potata aqua intuens castra in nos subito impetum dedit nec ignium compositis tardatur ardoribus. Ad quam sustinendam cum opposuissem Macedonum manum, triginta sex occidit, duos et quinquaginta calcatos inutiles fecit vixque ipsis defixa est venabulis.</p>
    <p>Ante lucanum deinde tempus caelo pestes venere candido versicolores in modum ranarum, cum quibus mures Indici in castra pergebant vulpibus similes, quorum morsu vulnerata quadrupedia statim exspirabant; hominibus idem morsus non usque ad interitum nocebant.</p>
    <p>Appropinquante luce nocticoraces venere aves vulturibus similes, corporum immanitate superabant, colore fulvo, rostro pedibusque nigris. Totam stagni complevere ripam non nobis perniciem ferentes, sed solitos pisces consumebant. Quas nos aves neque fugare <milestone unit="page" n="K. 202"/> neque abigere ausi eramus; cunctae vero siccatis unguibus de conspectu nostro abiere. Tunc ego locorum demonstratores qui nos semper in insidias deducebant, pessime meritos, crurifragio puniri iussi ut et nocte vivi spirantesque a serpentibus consumerentur, ut nos consumi voluerunt. Manus quoque eis confringi imperavi, ut merito pro factis suis uterentur supplicio.</p>
    <p>Habita deinde contione, ut fortes milites essent neve adversis ut feminae casibus deficerent, castra concentu bucinarum repente ad Noti venti spiracula tetendi, ubi a collectis barbarorum Indorumque viris nova conspirari bella cognoveram. Militibus meis ingentes erant animi, quibus et census victoriarum suppeditabat et felicitas. Relictis periculosissimis locis munitum vix tandem iter calcavimus et in loca Bactrianorum auro divitiisque opulenta pervenimus; benigneque excepti a commeantibus, cum Persarum confinia adiacerent agri, in reparando bello castra viginti dies statui otio facto. Mox dierum quattuor itinere pervenimus ubi cum collecto consederat exercitu Porus propriae deditioni magis quam proelio se commissurus. Nam et commeatus nobis palam non ut hostis dedit potestatem, cupidusque me nosse <milestone unit="page" n="K. 203"/> milites meos subinde commeantes interrogabat ubi ego essem quidve agerem. Qui cum incerta responderent, ipse auditis eius interrogationibus - omnia enim mihi regi magno Macedonum referebantur - sumpto habitu militari positoque meo cultu perveni in castra ut vini et carnis quidam emptor; casuque Porus sciscitans me interrogabat quid faceret Alexander aut cuius esset aetatis. Quem ludens mendacio temporis “Tamquam homo senior” inquam “dux noster in tabernaculo se accenso igni calefacit.” Tum ille gaudio alacer, quia cum decrepito sene esset proelium commissurus, cum esset ipse iuvenis, elatus tumore “Quid ergo” inquit “non respicit aetatem suam?” Respondi uno id proposito ignorare me quid faceret Alexander, cum essem gregarius ex Macedonico miles exercitu. Tradidit mihi minis plenam epistolam quam regi Alexandro darem; pollicitus est praemium.Cui iuratus dixi futurum, ut in manus eius hae litterae pervenirent; reversusque protinus in castra et antequam legerem et postquam legi epistolam, magno risu sum dissolutus. Cuius tibi et matri meae sororibusque meis, ut superbam inclinatamque barbari temeritatem mirareris, exemplar misi. </p>
    <p><hi rend="italic">Epistola Pori ad Alexandrum. Rex Indiae Porus Alexandro. Miratur prudentia nostra, quod Perside calcata Porum iuvenem senex et regnum Indiae omnibus divitiis opulentum, armis munitum, nimis populosum, inter alia mundi regna nominatissimum tam parva manu pertinaci temeritate aggredi ausus sis. Sed nec Darium nobis nec Persas Indis ulla ratione aequiperandos credideris. Et quoniam de militibus bellorum periculis innumeros amisisti, datur a nobis licentia revertendi aut <unclear/>residuis qui tecum sunt, ut maxime aetati tuae parcas, quae vix sufficit tibi, si Macedoniam redire disponas, aut deditionem tuam nobis offeras, ne capitis tui damnum incurras.</hi></p>
    <p><milestone unit="page" n="K. 204"/> Mox contuli cum Indis manum superatisque his ita ut volebam  erepta armis regna Poro restitui. Qui, ut ei insperatus honor donatus est, mihi thesauros suos manifestavit quos ignorabam; ex quibus me et comites meos et universum ditavit exercitum factusque amicus ex hoste Macedonibus in Herculis Liberique trophea deduxit. In orientis autem ultimis oris aurea utraque deorum constituerat simulacra. Quae an solida essent ego scire cupiens, omnia perforavi et id ipsum ut vidi solida, simili metallo complevi, Liberumque et Herculem deiectis victimis placavi.</p>
    <p>Vltra deinde progressuri, si quid memorabile cerneremus, nihil praeter desertos in oceano campos silvasque ac montes audivimus, in quibus esse elephanti et serpentes dicebantur. Pergebam ad mare tamen volens, si possem, orbi terrarum circumfluum navigare oceanum. Quem <del>quoniam</del> tenebrosum vadosumque mihi locorum incolae affirmabant, quodque Herculis et Liberi ultra ausus nemini esset temptandum, praestantissimorum deorum, tanto maiorem me ipsis velle videri <milestone unit="page" n="K. 205"/> quam in patientia mortalium sacra praeterire vestigia. Quibus honoratis collaudatisque sinistram partem Indiae scrutari institui, ne quid mihi in ignotis subtraheretur locis, Poro rege non detrectante, ne qua abdita celare videretur regni sui bona.</p>
    <p>Palus erat sicca et coeno abundans. Per quam cum transire temptaremus, belua novi generis prosilivit serrato tergo, hippotami pectore, duo capita habens, unum leaenae simile, corcodrillo gerens alterum simillimum duris munitum dentibus, quod caput duos milites repentino occidit ictu. Quam ferreis vix umquam comminuimus malleis, quam hastis non valuimus transfigere. Admirati autem sumus diu novitatem eius.</p>
    <p>Pervenimus deinde ad silvas Indorum ultimas. Vbi cum castra per quinquaginta in longum et latum fere stadia collocavissemus iuxta amnem Buemar, coeperamus velle epulari sub nocte hora diei undecima, cum subito pabulatores lignatoresque exanimes omnes simul advenientes nuntiabant, ut celerius arma caperemus: venire <milestone unit="page" n="K. 206"/>  e silvis elephantorum immensos greges ad expugnanda castra. Imperavi ergo Thessalicis equitibus, ut ascenderent equos secumque tollerent sues, quorum grunnitus timere bestias noveram, et occurrere quam primum elephantis iussi; deinde alios cum hastis armatos subsequi equites, et tubicines omnes in prima adesse acie, equos insidentes praecedere, pedites remanere omnes in castris iussi. Ipse cum Poro rege et equitatu procedens video examina bestiarum in nos erectis promuscidibus tendentia. Quorum terga et nigra et candida et rubri coloris et quaedam erant varia. Hos Porus capi habiles mihi in usus bellorum affirmabat facileque averti posse, si ab equitibus verberari sues non desisterent. Qui nihilominus fugiebant; nec mora trepidantes elephanti conversi sunt; tam plures quam pugnae priores saltus petere coepere bucinis hominum grunnitibus suum attoniti. Quorum nos equites caedendo poplites admodum nongentos octoginta occidimus, detractisque cornibus et dentibus insigni onustus praeda in castra perveni. Iussi tunc clipeis et lorica vallum praecingi, ne quid iniuriae noctu elephantorum violentia ferarumque aliarum afferret. Quieta nox fuit usque ad lucem omnesque somno refecti. </p>
    <p><milestone unit="page" n="K. 207"/> Primo deinde aurorae diluculo in alias Indiae profecti regiones in campo patenti mulieres virosque pilosos in modum ferarum toto corpore vidimus, pedum altos novem. Hos Indi faunos appellant; hi assueti fluminibus nec non et stagno quam terris erant, crudo pisce tantummodo et aquarum haustu viventes. Quos cum adire vellemus vicinius, marini fluminis se immersere verticibus. Cynocephalis ingentibus deinde plena invenimus nemora, qui nos adlacessere temptabant et eiectis sagittis fugiebant. Iam deserta intrantibus nobis loca nihil dignum spectaculo ab Indis ultra superesse referebatur.</p>
    <p>Igitur aditurus Fasiacen, unde veneramus, signa converti imperavi, ut ex eo loco usque ad duodecimum miliarium castra vicina aquationi poneremus. Atque cuncta erecta tentoria erant largique ignes accensi, cum repente Euri venti tanta vis flantis exorta est, ut omnia tabernacula principiaque nostra conturbaverit everteritque maiorem in modum stupentibus nobis. Quadrupedia multo vehementius vexabantur exituque scintillarum et titionum in terga venientium adurebantur. Tum hortor milites quia aequinoctiali tempore id accidisset, non deorum ira quod Octobri mense <milestone unit="page" n="K. 208"/> autumnoque urgeret. Vix tandem recollectis sarcinis ex integro in apriciore valle sedem castrorum inveni ordinatisque rebus omnibus cenare militem iussi. Nam et flatus Euri ceciderat et frigus ingens vespertino accrescebat tempore. Cadere mox in modum vellerum immensae coeperunt nives. Quarum aggerationem metuens ne castra cumularentur, calcare militem nivem iubeo, ut quam primum iniuria pedum tabesceret, proderentur et ignes aliquatenus, qui nive paene erant extincti. Vna tamen res fuit saluti, quod momento temporis hae dilapsae sunt nives imbre veniente largo. Quem protinus atra nubes secuta est visaeque nubes ardentes de caelo tamquam faces decidere, ut incendio earum totus campus arderet. Verebantur dicere ne deorum ira premeret, quod ego homo Herculis Liberique vestigia transgredi conatus essem. Iussi igitur milites scissas vestes opponere ignibus. Nox serena continuo reddita est nobis orantibus. Tum ignes ex integro accenduntur et ab securis nobis epulae capiuntur et triduo continuo sine sole claro id nobis accidit pendente minaci nubilo. </p>
    <p>Et ego sepultis admodum quingentis militibus qui inter nives perierunt, castra inde mutari imperavi. Nam et edita caelo promunctoria ad oceanum in Aethiopia vidimus et Enesios quoque vidimus montes <milestone unit="page" n="K. 209"/> et antrum Liberi, quo perditos immisimus, quia dicebantur tertia die febribus mori qui speluncam dei introissent. Quod fuisse manifestum mortibus eorum probavimus, quia intrari praeter religionem et sine muneribus non poterat specus. Supplex orabam numina, ut me regem totius orbis terrarum cum sublimibus tropheis triumphantem in Macedoniam Olympiadi matri meae remitterent. Quam rem frustra me petere ita cognovi, quoniam dum sciscitor, si quid etiam adhuc videre possem dignum admiratione aut memoria, omnibus Indis dicentibus nihil aliud memorabile inveniri posse in his locis quam quod cognovimus, iussi diverti signa in Fasiacen, antea Noti venti flatum secutus. Tumque in itinere, sumptum agmen sub signis me ducente, duo senes nobis facti sunt obviam. Quos cum interrogarem, numquid nossent in illa regione dignum aliquid ad spectaculum, responderunt mihi esse viam decem non amplius dierum, per quam difficilis tamen accessus propter penuriam aquae tantisque impedimentis, si cum universo pergere vellem exercitu. Ceterum si commeatus quadraginta milium hominum proponerem propter angustas semitas et bestiosa loca, posse mihi contingere, ut aliquod incredibile perspicerem negotium. Tum ego <milestone unit="page" n="K. 210"/> eo responso laetus “Dicite mihi” inquam “duo senes” humanitatis lege eos mulcens “quid sit illud quod mihi tam illustre et tam magnificum pollicemini”. Tum unus exhilaratus blanda mea voce “Videbis” inquit “rex, quicumque es, duas solis et lunae arbores Indice et Graece loquentes, quarum lignum virile est solis, alterum femineum est lunae, et ab his quae tibi instant bona aut mala nosse poteris”. Qua re tam incredibili illudi me a barbaris senibus existimans, poena eos impingi et aliqua contumelia iussi notari, ita dicens: “Itane eo maiestas mea pervenit ab occidente usque ad orientem, ut a senibus barbaris ac decrepitis illudi posse videar?” Quibus iurantibus se nihil falsi commiscere, experiri modo me posse an vera dicerent, appariturum brevi id non esse vanum, orantibus amicis comitibusque meis, ne tantae rei experimento fraudaremur, quadraginta milia mecum cum equitatu traxi, remissis in Fasiacen copiis cum quibusdam praefectis exercituque cuncto, elephantis et rege Poro et impedimentis omnibus. Mox lecto robore iuventutis admirabilia visuri spectacula ducentibus Indorum senibus iter arripuimus; qui nos, ut diximus, per immania et egentia plerumque aquarum plenaque serpentium <milestone unit="page" n="K. 211"/> ferarumque loca deduxerunt in proximam oraculi sedem. De quibus feris et serpentibus, quia innumerae et Indica lingua erant vocitatae, scibendum tibi non putavi. </p>
    <p>Cum appropinquaremus regioni a nobis petitae, vidimus feminas virosque aliquos pantherarum tigridumque pellibus contectos; a quibus cum quaerimus quinam hominum essent, Indos se sua lingua esse dicebant. Lucus erat largus, ture et opobalsamo abundans, quae plurima ramis eorum innascebantur nemorum et vesci incolae eius regionis consueverant. Et cum sacrarium nobis praedictum et multis incognitum incessissemus, pedum amplius decem statura altior, nigro corpore, dentibus caninis, antistes oraculi apparuit, perforatis auribus, ex quibus uniones dependebant, et erat pellibus vestitus. Atque cum me more rituque salutaret, interrogare coepit, quid ego venissem. Dixi me cupientem inspicere sacras arbores solis ac lunae. Tum barbarus: “si a coitu” inquit “puerili et femineo contactu vacas, scilicet intrabis divinum locum.” Astantibus amicis et commilitonibus meis circiter trecentis ponere anulos vestesque cunctas cum calciamentis imperavit. Parui per omnia homini, ut pareremus <milestone unit="page" n="K. 212"/> religioni. Vndecima diei hora exspectabat sacerdos solis occasum: nam solis arborem loqui ac responsa dare ad primos iubaris ortus affirmabat. Item noctis eadem tempora custodire lunae enarrabat arborem. Quae res mihi mendacio magis quam veritati similis videbatur.</p>
    <p>Igitur perambulare totem nemus incipio, quod intra parietem erat non magno aedificatum opere, videoque opobalsamum cum optimo odore omnibus undique arborum ramis abundantissime manans; cuius odore captus et ipse clibulas praevellebam de corticibus et idem comites mei faciebant. In media autem parte luci sacrae arbores consistebant diversis generibus frondium circumastantibus. Hae pedum altae centum erant arbores, quas brebionas Indi appellant. Eas cum mirarer diceremque frequentibus imbribus in tantum crevisse, sacerdos affirmabat mihi numquam in his locis pluviam neque feram aut avem aut ullam adire serpentem; terminos antiquitus ab Indorum maioribus consecratos soli et lunae affirmatat easque in eclipsi solis et lunae uberrimis lacrimis commoveri de numinum suorum statu timentes. Et cum sacrificare instituerem et victimas immolare, prohibitus sum a sacerdote, qui negabat licere aut tus in eo sacrario <milestone unit="page" n="K. 213"/> igni uri aut animal ullum interfici, sed volutos truncis arborum oscula dare orareque solem et lunam ut veridica mihi darent responsa. Quod ego cum facturus essem, interrogandum tamen sacerdotem existimavi. Indice an Graece mihi essent arbores responsurae. Tum ille inquit: “Vtraque lingua solis arbor pronuntiat futura, lunae Graeco sermone incipit, Indico finit”.</p>
    <p>Dum ea geruntur, videmus ab occidente iubare fulgentibus Phoebi radiis percussa arborum cacumina et sacerdos ait: “Sursum” inquit “omnes intuemini et de quibus quisque rebus consulturus est occulte cogitet silentio, nemo palam pronuntiet.” Tum ego et amici et commilitones accuratius sumus intuiti ne inter nemorum densitatem aliqua seductione in morem veterem docta nos hominum aliquis eluderet. Mox interveniente nullo tali dolo usque ad cacumina ramosque perspeximus: stantibus nobis comminus divina aures occupant oracula. Cogitabam enim si devicto orbe terrarum in patriam triumphans ad Olympiadem matrem sororesque meas carissimas possem reverti, cum subito Indico sermone tenuissimo arbor respondit: “Invicte bellis Alexander, ut consuluisti, unus eris orbis terrarum dominus, sed vivus in patriam non reverteris amplius, quoniam fata ita de tuo capite statuerunt.”</p>
    <p>Haec ego audiens mente perculsus suo: displicuit enim mihi quod tam multos adduxi mecum ad sacras arbores. Simul et amici mei et comites mei qui mecum venerant fleverunt valde et contristati sunt. Quos ego partim minis partim muneribus consolatus sum, praecepique eis ut nemini haec responsa dicerent. <milestone unit="page" n="K. 214"/> Rursum lunae oracula auditurus, quae media nocte posse fieri sacerdos affirmabat, quoniam tunc luna erat oritura, assumpsi mecum tres fidelissimos amicos, Perdicam et Ditoricam et Philotam, quia nullum metuebam in illo loco, nec a me quicquam erat metuendum, ubi neminem fas erat interfici. Iterumque lucum intrantes iuxta arbores sacras constitimus et mox solita consuetudine adoramus. Consulens igitur ubi moriturus essem, tum ad primum lunae ortum percusso cornu splendoreque accepto arbor Graece respondit: “Alexander” inquit “plenam iam aetatis finem habes. Sed sequente anno mense nono Babilonia morieris: a quo minime speras, decipieris”. Tum lacrimas effudi et amici mei circumsistentes flebant. Nullumque ab his dolum aut scelus resurrecturum sperabam sed magis pro mea salute mori paratos, nec ego quicquam de fidelissimis mihi amicis <milestone unit="page" n="K. 215"/> consulerem, ut illos cavendos esse Alexandro praemoneret oraculum.</p>
    <p>Discessu deinde facto, cum iam ad epulas reverteremur, ego animo aeger ad requiem vado. Rogantibus amicis, ne me anxietate et ieiunio conficerem, paululum cibi contra animi voluntatem sumere coepi meque, ut praesto essem ad primum solis ortum, in sacrario collocavi. Postero die matutino expergefactus diluculo amicos etiam semisopore somno excito. Sed adhuc ipse quoque sacerdos velatus pellibus ferinis quiescebat, positaque ante eum in tabula ingens cliba turis erat, quae illi ex pridiana cena superfuerat et culter eburneus. Nam aere et ferro et plumbo et argento egent, auro abundant. Opobalsamo et ture vescuntur cadenteque rivo puram ex vicino monte potant aquam homines, accubantes et quiescentes sine ullis cervicalibus stratisque, tantum pellibus ferarum. His amictibus contecti vivunt ibidem annis fere trecentis. Excitato sacerdote lucum intravi tertio consulturus eandem sacratissimam solis arborem, cuius mortem percussoris manu cavendam habeam quemve exitum mater mea sororesque meae habiturae sint. Arbor Graece dixit: “Si mortis tuae tibi insidiatorem prodidero, sublato eo facile instantia fata mutabis mihique tres irascentur sorores, quod veridico oraculo earum pensa impedierim, Clotho Lachesis Atropos. Igitur post annum et menses novem Babilonia morieris, non ferro, <milestone unit="page" n="K. 215"/> quod suspicaris, non auro neque argento neque ullo metallo, sed veneno. Mater tua miserando turpissimoque exitu sepultura carebit iacebitque in via, praeda avium ferarumque, sororesque tuae felices erunt fato diu. Tu autem, etsi breve superest tibi tempus, dominus tamen orbis terrarum eris. Nunc modo cave, ne nos ulterius scisciteris; inde excede terminos luci nostri et ad Fasiacen Porumque revertere.” Sed et monuit sacerdos, ut pergeremus, fletum et ululatum nostrum sacras arbores dicens offendisse. Tum ego contionatus apud universos milites dixi, ut Porum et Fasiacen ex responso peteremus, quod nobis faustum felixque esset futurum; de tempore vitae meae reticui, ne a commilitonibus meis redditus  desperationi in alienis dirumperer locis. Eas vero voces, quas ex responsis una mecum audierunt, qui his nominibus appellabantur: Sermition, Protesilaus et Mistomus et Timotheus et Lacon et Traseleon et Deditus et Macon et Erocles et Silbrus et Sunsiclus et Perdicas et Philotas et praefectus praetorii Coracdas, silentio ex sua fide et meo tegebant consilio.  </p>
    <p><milestone unit="page" n="K. 217"/> Iamque a sacris excesseramus arboribus. sed iam odore turis opobalsamique nares nostrae verberabantur. Indi enim sacra deorum ad oceanum colentes dicebant me quoque esse immortalem, qui usque eo penetrare potuissem. Quibus ego, quod de nobis opinarentur insinuans, gratias agebam.</p>
    <p>Pervenimus deinde in vallem Diardinis, in qua serpentes habitabant, habentes in collo lapides qui smaragdi appellantur. Hi serpentes lasere et albo pascuntur pipere; hi lumen in oculis profusum accipiunt. Hi vallem nulli adeundam incolunt: nam super hanc vallem sunt piramides institutae pedum tricenum quinum, ab antiquis Indorum ob hanc causam aedificatae. Sed hi serpentes, quos paulo ante descripsimus, inter se quotannis vere primo depugnant multique morsibus depereunt. Inde nos paucos extulimus ingentis formae smaragdos. </p>
    <p>Per magna deinde pericula incidimus inscitas talis generis bestias, habentes capita leonum, caudas unguibus binis, latae ad mensuram sex pedum, quibus verberabantur homines, ut inutiles fierent. His erant intermixti grifi, rostra habentes aquilarum et alia parte corporis dissimiles. Qui mira velocitate <milestone unit="page" n="K. 218"/>  in ora oculosque nostros resiliebant et scuta clipeosque nostros caudis pedum binorum ternorumque crudelissime admodum verberabant. Qui partim sagittis, partim contis militaribus conficiebantur. Perdidi in eo certamine ducentos sex milites bestiarum utriusque generis morsu; occidimus admodum sedecim milia.</p>
    <p>Inde ad Occluadas fluvium venimus, qui sine flexu rectus ad oceanum ferebatur, latior stadiis ad ripam alteram viginti; erant arundines ac trecentae per litora, quarum unam vix triginta milites possent ferre: excedebant enim arborum procerissimarum altitudinem. In his arundinibus stratum potentissimo ebore vidimus. Inhabitabant enim locum eundem milia elephantorum innumera, qui nos nescio quo facto lacessere non temptabant; alioquin crudelissime percalcati eramus. Multis collectis dentibus ratibus ex arundine factis transnavigavimus amnem. Inhabitabant litus ulterius Indi beluarum ferarum contecti pellibus; non fuere inhospitales, qui nobis spongias albas purpureasque in manus dedere cum bucinis et genere coclearum, capientes binos et ternos congios, et stragula mollesque tunicas ex vitulorum marinorum pellibus factas. Cocleas praeterea sextariales escae pulcherrimae, item vermes ex ipso flumine extractos, <milestone unit="page" n="K. 219"/>  femore humano grossiores, qui nobis omni generi piscium sapore praeferendi sunt et fungos immensos magnitudine vincentes, cocco rubriores, posuerunt nobis et murenas habentes pondera ducentena, affirmantes esse maiores in vicino ipsis oceano, qui erat ad miliarium tertium et vicesimum, pisces praeterea scaros pondus centenum quinquagenum, qui gurgitibus nassis eburneis capiebantur, ne arundines morsu confringerent aut capillatae mulieres, quae pisce vivebant, aquis immersae pranderent. Quae ignaros regionum homines in flumine natantes aut tenendo in gurgitibus suffocabant aut tractos in arundineto, cum essent specie mirabiles, in affectu suo avide victos rumpebant aut veneria exanimabant voluptate. Quarum nos duas tantummodo cepimus colore niveo, similes nymphis, diffusis per terga capillis.</p>
    <p>Et in Gange flumine erant mirabilia portenta. De quibus, ne tibi fabulosus viderer, scribendum non putavi nisi quod aquae fluminis et Euphratis Borea venientes solae ad Noti venti spiracula exeunt. Quorum fluminum ripae altera ab alia conspicuae non sunt earum aquarum latitudine.</p>
    <p>Inde ad castellum quod Indi colunt pervenimus, <milestone unit="page" n="K. 220"/> deinde ad Seres, quae gens iustissima omnium gentium esse perhibetur. Vbi nec homicidium nec adulterium neque periurium neque ebrietas committi dicitur. Pane tantum et oleribus et aqua vescuntur. Qui nos commeatibus optimis suscipiunt et itinere recto ducentes per Caspias portas ad regem Porum in Fasiacen deducebant. Inde profecti et flatum Euri venti secuti incidimus externas feras, de quarum capitibus velut gladii a vertice serrata eminebant ossa, quae more taurorum in adversos incurrunt homines; et invictae ferae plurimorum militum clipeos cornu suo transverberabant. Quibus ergo occisis admodum novem milibus quadringentis quinquaginta sic inde ad Porum exercitus meus cum summo tandem labore ac periculo meo metuque militum pervenit. Ibique legato meo praecepi, quem Persidi praeposueram, nomine Alconi, ut poneret in Persarum et Babiloniorum terris pilas solidas aureas duas pedum vicenum quinum et in his omnia facta mea scriberet. Atque in ultima India ultra Liberi et Herculis trophea, quae centum erant, ego quinque mea aurea altiora denis pedibus statui imperavi, quae miraculo futura sunt, carissime praeceptor, posteris saeculis non parvo. Novum perpetuumque statuimus virtutibus monimentum invidendum, <milestone unit="page" n="K. 221"/>  ut immortalitas esset perpetua et nobis opinio et animi industriae, optime Aristoteles, indicium.</p>
   </div>
   
  </body>
 </text>

</TEI>
