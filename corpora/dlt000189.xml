<?xml version="1.0" encoding="UTF-8"?>
<?oxygen RNGSchema="file:teilite.rnc" type="compact"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Epitoma de Tito Liuio</title>
                <author>Florus</author>
                <respStmt>
                    <resp>Correzione linguistica</resp>
                    <name>Manuela Naso</name>
                </respStmt>
                <respStmt>
                    <resp>Codifica XML</resp>
                    <name>Nadia Rosso</name>
                </respStmt>
            </titleStmt>
            <publicationStmt>
                <publisher>DigilibLT</publisher>
                <pubPlace>Vercelli</pubPlace>
                <date>2011</date>
                <availability>
                    <p>
                        <ref target="http://creativecommons.org/licenses/by-nc-sa/3.0/it/"/>
                    </p>
                </availability>
                <idno>dlt000189</idno>
            </publicationStmt>
            <sourceDesc>
                <p>Florus, <hi rend="italic">Oeuvres</hi>, tome I et tome II, texte établi et traduit par Paul Jal, Paris
                    1967 (Collection des Universités de France) </p>
            </sourceDesc>
        </fileDesc>
        <encodingDesc>
            <projectDesc>
                <p>digilibLT. Biblioteca digitale di testi latini tardoantichi.</p>
                <p>Progetto diretto da Raffaella Tabacco (responsabile della ricerca) e Maurizio Lana</p>
            </projectDesc>
            <editorialDecl>
                <p><hi rend="bold">Note di trascrizione e codifica del progetto digilibLT </hi></p>
                <p>Abbiamo riportato solo il testo stabilito dall'edizione di riferimento non
                    seguendone l'impaginazione. Sono stati invece esclusi dalla digitalizzazione
                    apparati, introduzioni, note e commenti e ogni altro contenuto redatto da
                    editori moderni. </p>
                <p> I testi sono stati sottoposti a doppia rilettura integrale per garantire la
                    massima correttezza di trascrizione</p>
                <p>Abbiamo normalizzato le U maiuscole in V seguendo invece l'edizione di
                    riferimento per la distinzione u/v minuscole.</p>
                <p> Non è stato normalizzato l'uso delle virgolette e dei trattini.</p>
                <p> Non è stata normalizzata la formattazione nell'intero <hi rend="italic"
                    >corpus</hi>: grassetto, corsivo, spaziatura espansa.</p>
                <p>Sono stati normalizzati e marcati nel modo seguente i diacritici.<lb/>
                    espunzioni: <![CDATA[<del>testo</del>]]> si visualizza [testo] <lb/>
                    integrazioni: <![CDATA[<supplied>testo</supplied> si visualizza <testo>]]><lb/>
                    <hi rend="italic">loci desperationis</hi>:
                    <![CDATA[ <unclear>testo</unclear> o <unclear/> testo]]> si visualizzano †testo†
                    e †testo<lb/> lacuna materiale: <![CDATA[<gap/>]]> si visualizza [...]<lb/>
                    lacuna integrata dagli editori:
                    <![CDATA[<supplied><gap/></supplied> si visualizza <...>]]>
                </p>
                <p>Sono stati marcati i termini in lingua greca
                    <![CDATA[<foreign xml:lang="grc">αγβ</foreign>]]>
                </p>
                <p>Ulteriori informazioni sulle norme di trascrizione e codifica su <ref
                    target='http://digiliblt.lett.unipmn.it/upload/docs/note_di_trascrizione_e_di_codifica.pdf'>Note di trascrizione e codifica di testi latini tardoantichi [http://digiliblt.lett.unipmn.it/upload/docs/note_di_trascrizione_e_di_codifica.pdf]</ref></p>
                
            </editorialDecl>
        </encodingDesc>
        <profileDesc>
            <langUsage>
                <language ident="la">Latino</language>
            </langUsage>
        </profileDesc>
    </teiHeader>

    <text>
        <body>
            <div type="lib" n="I">
                <head>LIBER PRIMVS</head>
                <lb/>
                <div type="index" n="index">
                    <head>HAEC INSVNT LIBRO PRIMO</head>
                    <lb/>
                    <p>I. A Romulo tempora regum septem.<lb/>II. Anacephalaeosis eorum
                        temporum.<lb/>III. De mutatione rei publicae.<lb/>IV. Bellum Etruscum cum
                        rege Porsenna.<lb/>V. Bellum Latinum.<lb/>VI. Bellum cum Etruscis Faliscis
                        Veientibus Fidenatibus.<lb/>VII. Bellum Gallicum.<lb/>VIII. Bella
                        Gallica.<lb/>IX. Bellum Latinum.<lb/>X. Bellum Sabinum.<lb/>XI. Bellum
                        Samniticum.<lb/>XII. Bellum Etruscum Samniticum Gallicum.<lb/>XIII. Bellum
                        Tarentinum.<lb/>XIV. Bellum Picens.<lb/>XV. Bellum Sallentinum.<lb/>XVI.
                        Bellum Vulsiniense.<lb/>XVII. De seditionibus.<lb/>XVIII. Bellum Punicum
                        primum.<lb/>XIX. Bellum Liguricum.<lb/>XX. Bellum Gallicum.<lb/>XXI. Bellum
                        Illyricum.<lb/>XXII. Bellum Punicum secundum.<lb/>XXIII. Bellum Macedonicum
                        primum.<lb/>XXIV. Bellum Syriacum regis Antiochi.<lb/>XXV. Bellum
                        Aetolum.<lb/>XXVI. Bellum Histricum.<lb/>XXVII. Bellum
                        Gallograecum.<lb/>XXVIII. Bellum Macedonicum secundum.<lb/>XXIX. Bellum
                        Illyricum secundum.<lb/>XXX. Bellum Macedonicum tertium.<lb/>XXXI. Bellum
                        Punicum tertium.<lb/><supplied>XXXII. <hi rend="italic">Bellum
                            Achaicum</hi>.<lb/>XXXIII. <hi rend="italic">Res in Hispania
                            gestae</hi>.</supplied><lb/>XXXIV. Bellum Numantinum.<lb/>XXXV. Bellum
                        Asiaticum.<lb/>XXXVI. Bellum Iugurthinum.<lb/>XXXVII. Bellum
                        Allobrogum.<lb/>XXXVIII. Bellum Cimbricum Teutonicum Tigurinum.<lb/>XXXIX.
                        Bellum Thracicum.<lb/>XL. Bellum Mithridaticum.<lb/>XLI. Bellum
                        piraticum.<lb/>XLII. Bellum Creticum.<lb/>XLIII. Bellum
                        Balearicum.<lb/>XLIV. Expeditio in Cyprum.<lb/>XLV. Bellum
                        Gallicum.<lb/>XLVI. Bellum Parthicum.<lb/>XLVII. Anacephalaeosis.</p>
                </div>
                <lb/>
                <div type="pr" n="pr">
                    <head>praefatio</head>
                    <p>Populus Romanus a rege Romulo in Caesarem Augustum septingentos per annos
                        tantum operum pace belloque gessit, ut, si quis magnitudinem imperii cum
                        annis conferat, aetatem ultra putet. Ita late per orbem terrarum arma
                        circumtulit, ut qui res illius legunt non unius populi, sed generis humani
                        facta condiscant. Tot in laboribus periculisque iactatus est, ut ad
                        constituendum eius imperium contendisse Virtus et Fortuna uideantur. Qua re,
                        cum, si quid aliud, hoc quoque operae pretium sit cognoscere, tamen, quia
                        ipsa sibi obstat magnitudo rerumque diuersitas aciem intentionis abrumpit,
                        faciam quod solent qui terrarum situs pingunt: in breui quasi tabella totam
                        eius imaginem amplectar, non nihil, ut spero, ad admirationem principis
                        populi conlaturus, si pariter atque insemel uniuersam magnitudinem eius
                        ostendero.</p>
                    <p>Si quis ergo populum Romanum quasi unum hominem consideret totamque eius
                        aetatem percenseat, ut coeperit utque adoleuerit, ut quasi ad quandam
                        iuuentae frugem peruenerit, ut postea uelut consenuerit, quattuor gradus
                        processusque eius inueniet.</p>
                    <p>Prima aetas sub regibus fuit prope per annos CCL, quibus circum urbem ipsam
                        cum finitimis luctatus est. Haec erit eius infantia. Sequens a Bruto
                        Collatinoque consulibus in Appium Claudium Marcum Fuluium consules CCL annos
                        patet, quibus Italiam subegit. Hoc fuit tempus uiris, armis incitatissimum,
                        ideoque quis adulescentiam dixerit. Deinceps ad Caesarem Augustum CC anni,
                        quibus totum orbem pacauit. Hic iam ipsa iuuentus imperii et quaedam quasi
                        robusta maturitas. A Caesare Augusto in saeculum nostrum haud multo minus
                        anni ducenti, quibus inertia Caesarum quasi consenuit atque decoxit, nisi
                        quod sub Traiano principe mouit lacertos et praeter spem omnium senectus
                        imperii quasi reddita iuuentute reuirescit.</p>
                </div>
                <lb/>
                <div type="cap" n="1">
                    <p> Primus ille et urbis et imperii conditor Romulus fuit, Marte genitus et Rhea
                        Siluia. Hoc de se sacerdos grauida confessa est, nec mox Fama dubitauit, cum
                        Amulii regis imperio abiectus in profluentem cum Remo fratre non potuit
                        exstingui, si quidem et Tiberinus amnem repressit, et relictis catulis lupa
                        secuta uagitum ubera admouit infantibus matremque se gessit. Sic repertos
                        apud arborem Faustulus regii gregis pastor tulit in casam atque educauit.
                        Alba tunc erat Latio caput, Iuli opus; nam Lauinium patris Aeneae
                        contempserat. Ab his Amulius iam septima subole regnabat, fratre pulso
                        Numitore, cuius ex filia Romulus. Igitur statim prima iuuentae face patruum
                        ab arce deturbat, auum reponit. Ipse fluminis amator et montium, apud quos
                        erat educatus, moenia nouae urbis agitabat. Gemini erant; uter auspicaretur
                        et regeret, adhibere placuit deos. Remus montem Auentinum, hic Palatinum
                        occupat. Prior ille sex uultures, hic postea, sed duocecim uidit. Sic uictor
                        augurio urbem excitat, plenus spei bellatricem fore; id adsuetae sanguine et
                        praeda aues pollicebantur. Ad tutelam nouae urbis sufficere uallum
                        uidebatur, cuius dum angustias Remus increpat saltu, dubium an iussu
                        fratris, occisus est: prima certe uictima fuit munitionemque urbis nouae
                        sanguine suo consecrauit.</p>
                    <p>Imaginem urbis magis quam urbem fecerat: incolae deerant. Erat in proximo
                        lucus; hunc asylum facit, et statim mira uis hominum: Latini Tuscique
                        pastores, quidam etiam transmarini, Phryges qui sub Aenea, Arcades qui sub
                        Euandro duce influxerant. Ita ex uariis quasi elementis congregauit corpus
                        unum, populumque Romanum ipse fecit. Res erat unius aetatis populus uirorum.
                        Itaque matrimonia a finitimis petita quia non inpetrabantur, manu capta
                        sunt. Simulatis quippe ludis equestribus uirgines, quae ad spectaculum
                        uenerant, praedae fuere. Et haec statim causa bellorum. Pulsi fugatique
                        Veientes. Caeninensium captum ac dirutum est oppidum. Spolia insuper opima
                        de rege Acrone Feretrio Ioui manibus suis rex reportauit. Sabinis proditae
                        portae per uirginem Tarpeiam. Nec dolo — sed puella pretium rei quae
                        gerebant in sinistris petierat, dubium clipeos an armillas — illi, ut et
                        fidem soluerent et ulciscerentur, clipeis obruere. Ita admissis intra moenia
                        hostibus, atrox in ipso foro pugna, adeo ut Romulus Iouem oraret, foedam
                        suorum fugam sisteret; hinc templum et Stator Iuppiter. Tandem furentibus
                        interuenere raptae laceris comis. Sic pax facta cum Tatio foedusque
                        percussum, secutaque res mira dictu, ut relictis sedibus suis nouam in urbem
                        hostes demigrarent et cum generis suis auitas opes pro dote sociarent.
                        Auctis breui uiribus, hunc rex sapientissimus statum rei publicae inposuit:
                        iuuentus diuisa per tribus in equis et armis ad subita belli excubaret,
                        consilium rei publicae penes senes esset, qui ex auctoritate patres, ob
                        aetatem senatus uocabatur. His ita ordinatis repente, cum contionem haberet
                        ante urbem apud Caprae paludem, e conspectu ablatus est. Discerptum aliqui a
                        senatu putant ob asperius ingenium; sed oborta tempestas solisque defectio
                        consecrationis speciem praebuere. Cui mox Iulius Proculus fidem fecit, uisum
                        a se Romulum adfirmans augustiore forma quam fuisset; mandare praeterea ut
                        se pro numine acciperent; Quirinum in caelo uocari; placitum diis ut gentium
                        Roma poteretur.</p>
                    <p>Succedit Romulo Numa Pompilius, quem Curibus Sabinis agentem ultro petiuerunt
                        ob inclitam uiri religionem. Ille sacra et caerimonias omnemque cultum
                        deorum inmortalium docuit, ille pontifices, augures, Salios ceteraque
                        sacerdotia <supplied>creauit</supplied> annumque in duodecim menses, fastos
                        dies nefastosque discripsit, ille ancilia atque Palladium, secreta quaedam
                        imperii pignora, Ianumque geminum, fidem pacis ac belli, in primis focum
                        Vestae uirginibus colendum dedit, ut ad simulacrum caelestium siderum custos
                        imperii flamma uigilaret: haec omnia quasi monitu deae Egeriae, quo magis
                        barbari acciperent. Eo denique ferocem populum redegit, ut, quod ui et
                        iniuria occuparat imperium, religione atque iustitia gubernaret.</p>
                    <p>Excipit Pompilium Numam Tullus Hostilius, cui in honorem uirtutis regnum
                        ultro datum. Hic omnem militarem disciplinam artemque bellandi condidit.
                        Itaque mirum in modum exercita iuuentute prouocare ausus Albanos, grauem et
                        diu principem populum. Sed cum pari robore frequentibus proeliis utrique
                        comminuerentur, misso in compendium bello, Horatiis Curiatiisque, trigeminis
                        hinc atque inde fratribus, utriusque populi fata permissa sunt. Anceps et
                        pulchra contentio exituque ipso mirabilis. Tribus quippe illinc uolneratis,
                        hinc duobus occisis, qui supererat Horatius addito ad uirtutem dolo, ut
                        distraheret hostem, simulat fugam singulosque, prout sequi poterant, adortus
                        exsuperat. Sic — rarum alias decus — unius manu parta uictoria est, quam
                        ille mox parricidio foedauit. Flentem spolia circa se sponsi quidem, sed
                        hostis, sororem uiderat. Hunc tam inmaturum amorem uirginis ultus est ferro.
                        Citauere leges nefas, sed abstulit uirtus parricidam et facinus infra
                        gloriam fuit. Nec diu in fide Albanus. Nam Fidenate bello missi in auxilium
                        ex foedere medii inter duos exspectauere fortunam. Sed rex callidus ubi
                        inclinare socios ad hostem uidet, tollit animos, quasi ipse mandasset: spes
                        inde nostris, metus hostibus. Sic fraus proditorum inrita fuit. Itaque hoste
                        uicto ruptorem foederis Mettum Fufetium religatum inter duos currus
                        pernicibus equis distrahit, Albamque ipsam quamuis parentem, aemulam tamen
                        diruit, cum prius omnes opes urbis ipsumque populum Romam transtulisset;
                        prorsus ut consanguinea ciuitas non perisse, sed in suum corpus redisse
                        rursus uideretur.</p>
                    <p>Ancus deinde Marcius, nepos Pompili ex filia, pari ingenio. Igitur et muro
                        moenia amplexus est et interfluentem urbi Tiberinum ponte commisit Ostiamque
                        in ipso maris fluminisque confinio coloniam posuit, iam tum uidelicet
                        praesagiens animo futurum ut totius mundi opes et commeatus illo uelut
                        maritimo urbis hospitio reciperentur.</p>
                    <p>Tarquinius postea Priscus, quamuis transmarinae originis, regnum ultro petens
                        accepit ob industriam atque elegantiam; quippe qui oriundus Corintho Graecum
                        ingenium Italicis artibus miscuisset. Hic et senatus maiestatem numero
                        ampliauit, et centuriis tribus auxit, quatenus Attius Neuius numerum augere
                        prohibebat, uir summus augurio. Quem rex in experimentum rogauit, fierine
                        posset, quod ipse mente conceperat. Ille rem expertus augurio, posse
                        respondit. «Atquin hoc», inquit, «agitaram, an cotem illam secare nouacula
                        possem»; et augur «potes ergo», inquit, et secuit. Inde Romanis sacer
                        auguratus. Neque pace Tarquinius quam bello promptior. Duodecim namque
                        Tusciae populos frequentibus armis subegit. Inde fasces, trabeae, curules,
                        anuli, phalerae, paludamenta, praetextae, inde quod aureo curru, quattuor
                        equis triumphatur, togae pictae tunicaeque palmatae, omnia denique decora et
                        insignia, quibus imperii dignitas eminet.</p>
                    <p>Seruius Tullius deinceps gubernacula urbis inuadit, nec obscuritas inhibuit
                        quamuis matre serua creatum. Nam eximiam indolem uxor Tarquini Tanaquil
                        liberaliter educauerat, et clarum fore uisa circa caput flamma promiserat.
                        Ergo inter Tarquini mortem adnitente regina substitutus in locum regis quasi
                        in tempus, regnum dolo partum sic egit industrie, ut iure adeptus uideretur.
                        Ab hoc populus Romanus relatus in censum, digestus in classes, decuriis
                        atque collegiis distributus, summaque regis soilertia ita est ordinata res
                        publica, ut omnia patrimonii, dignitatis, aetatis, artium officiorumque
                        discrimina in tabulas referrentur, ac sic maxima ciuitas minimae domus
                        diligentia contineretur.</p>
                    <p>Postremus fuit omnium regum Tarquinius, cui cognomen Superbo ex moribus
                        datum. Hic regnum auitum, quod a Seruio tenebatur, rapere maluit quam
                        exspectare, inmissisque in eum percussoribus scelere partam potestatem non
                        melius egit quam adquisiuerat. Nec abhorrebat moribus uxor Tullia, quae ut
                        uirum regem salutaret, supra cruentum patrem uecta carpento consternatos
                        equos exegit. Sed ipse in senatum caedibus, in plebem uerberibus, in omnis
                        superbia, quae crudelitate grauior est bonis, grassatus, cum saeuitiam domi
                        fatigasset, tandem in hostes conuersus est. Sic ualida oppida in Latio capta
                        sunt, Ardea, Ocricolum, Gabi, Suessa Pometia. Tum quoque cruentus in suos.
                        Neque enim filium uerberare dubitauit, ut simulanti transfugam apud hostis
                        hinc fides esset. Cui Gabiis, ut uoluerat, recepto et per nuntios consulenti
                        quid fieri uellet, eminentia forte papauerum capita uirgula excutiens, cum
                        per hoc interficiendos esse principes uellet intellegi — qua superbia! — sic
                        respondit tamen. De manubiis captarum urbium templum erexit. Quod cum
                        inauguraretur, cedentibus ceteris diis — mira res dictu — restitere Iuuentas
                        et Terminus. Placuit uatibus contumacia numinum, si quidem firma omnia et
                        aeterna pollicebantur. Sed illud horrentius, quod molientibus aedem in
                        fundamentis humanum repertum est caput, nec dubitauere cuncti monstrum
                        pulcherrimum imperii sedem caputque terrarum promittere. Tam diu superbiam
                        regis populus Romanus perpessus est, donec aberat libido; hanc ex liberis
                        eius inportunitatem tolerare non potuit. Quorum cum alter ornatissimae
                        feminae Lucretiae stuprum intulisset, matrona dedecus ferro expiauit;
                        imperium regibus abrogatum.</p>
                </div>
                <lb/>
                <div type="cap" n="2">
                    <p> Haec est prima aetas populi Romani et quasi infantia, quam habuit sub
                        regibus septem, quadam fatorum industria tam uariis ingenio, ut rei publicae
                        ratio et utilitas postulabat. Nam quid Romulo ardentius? Tali opus fuit, ut
                        inuaderet regnum. Quid Numa religiosius? Ita res poposcit, ut ferox populus
                        deorum motu mitigaretur. Quid ille militiae artifex Tullus? Bellatoribus
                        uiris quam necessarius, ut acueret ratione uirtutem! Quid aedificator Ancus,
                        ut urbem colonia extenderet, ponte iungeret, muro tueretur? Iam uero
                        ornamenta Tarquinii et insignia quantam principi populo addiderunt ex ipso
                        habitu dignitatem! Actus a Seruio census quid effecit, nisi ut ipsa se
                        nosset Romana res publica? Postremo Superbi illius inportuna dominatio non
                        nihil, immo uel plurimum profuit. Sic enim effectum est, ut agitatus
                        iniuriis populus cupiditate libertatis incenderetur.</p>
                </div>
                <lb/>
                <div type="cap" n="3">
                    <p> Igitur Bruto Collatinoque ducibus et auctoribus, quibus ultionem sui moriens
                        matrona mandauerat, populus Romanus ad uindicandum libertatis ac pudicitiae
                        decus quodam quasi instinctu deorum concitatus regem repente destituit, bona
                        diripit, agrum Marti suo consecrat, imperium in eosdem libertatis suae
                        uindices transfert, mutato tamen et iure et nomine. Quippe ex perpetuo
                        annuum placuit, ex singulari duplex, ne potestas solitudine uel mora
                        corrumpreetur, consulesque appellauit pro regibus, ut consulere ciuibus suis
                        debere meminissent. Tantumque libertatis nouae gaudium incesserat, ut uix
                        mutati status fidem caperent alterumque ex consulibus, Lucretiae maritum,
                        tantum ob nomen et genus regium fascibus abrogates urbe dimitterent. Itaque
                        substitutus Horatius Publicola ex summo studio adnixus est ad augendam
                        liberi populi maiestatem. Nam et fasces ei pro contione submisit, et ius
                        prouocationis aduersus ipsos dedit, et ne specie arcis offenderet, eminentis
                        aedis suas in plana submisit. Brutus uero fauori ciuium etiam domus suae
                        clade et parricidio uelificatus est. Quippe cum studere reuocandis in urbem
                        regibus liberos suos comperisset, protraxit in forum et contione media
                        uirgis cecidit securique percussit, ut plane publicus parens in locum
                        liberorum adoptasse sibi populum uideretur.</p>
                    <p>Liber iam hinc populus Romanus prima aduersus exteros arma pro libertate
                        corripuit, mox pro finibus, deinde pro sociis, tum gloria et imperio,
                        lacessentibus adsidue usquequaque finitimis; quippe cum patrii soli glaeba
                        nulla, sed statim hostile pomerium, mediusque inter Latium atque Tuscos
                        quasi in quodam biuio conlocatus omnibus portis in hostem incurreret; donec
                        quasi contagio quodam per singulos itum est et proximis quibusque correptis
                        totam Italiam sub se redegerunt.</p>
                </div>
                <lb/>
                <div type="cap" n="4">
                    <p> Pulsis urbe regibus prima pro libertate arma corripuit. Nam Porsenna rex
                        Etruscorum ingentibus copiis aderat et Tarquinios manu reducebat. Hunc
                        tamen, quamuis et armis et fame urgueret occupatoque Ianiculo ipsis urbis
                        faucibus incubaret, sustinuit, reppulit, nouissime etiam tanta admiratione
                        perculit, ut superior ultro cum paene uictis amicitiae foedera feriret. Tunc
                        illa tria Romani nominis prodigia atque miracula, Horatius, Mucius, Cloelia,
                        qui nisi in annalibus forent, hodie fabulae uiderentur. Quippe Horatius
                        Cocles postquam hostes undique instantes solus submouere non poterat, ponte
                        rescisso transnatat Tiberim nec arma dimittit. Mucius Scaeuola regem per
                        insidias in castris ipsius adgreditur, sed ubi frustrato circa purpuratum
                        eius ictu tenetur, ardentibus focis inicit manum terroremque geminat dolo.
                        «En, ut scias» inquit, «quem uirum effugeris; idem trecenti iurauimus»; cum
                        interim — inmane dictu — hic interritus, ille trepidaret, tamquam manus
                        regis arderet. Sic quidem uiri; sed ne qui sexus a laude cessaret, ecce et
                        uirginum uirtus: una ex opsidibus regi datis elapsa custodiam, Cloelia, per
                        patrium flumen equitabat. Et rex quidem tot tantisque uirtutum territus
                        monstris ualere liberosque esse iussit. Tarquinii tamen tam diu
                        dimicauerunt, donec Arruntem filium regis manu sua Brutus occidit superque
                        ipsum mutuo uolnere exspirauit, plane quasi adulterum ad inferos usque
                        sequeretur.</p>
                </div>
                <lb/>
                <div type="cap" n="5">
                    <p> Latini quoque Tarquinios adserebant aemulatione et inuidia, ut populus qui
                        foris dominabatur saltim domi seruiret. Igitur omne Latium Mamilio Tusculano
                        duce quasi in regis ultionem tollit animos. Apud Regilli lacum dimicatur diu
                        Marte uario, donec Postumius ipse dictator signum in hostis iaculatus est
                        —nouum et insigne commentum — ut inde peteretur. Cossus equitum magister
                        exuere frenos imperauit — et hoc nouum — quo acrius incurrerent. Ea denique
                        atrocitas proelii fuit, ut interfuisse spectaculo deos fama tradiderit. Duo
                        in candidis equis iuuenes more siderum praeteruolauerunt: Castorem atque
                        Pollucem nemo dubitauit. Itaque et imperator ipse ueneratus est pactusque
                        uictoriam templa promisit et reddidit, plane quasi stipendium commilitonibus
                        diis.</p>
                    <p>Hactenus pro libertate, mox de finibus cum isdem Latinis adsidue et sine
                        intermissione pugnatum est. Cora — quis credat? — et Alsium terrori fuerunt,
                        Satricum atque Corniculum prouinciae. De Verulis et Bouillis pudet, sed
                        triumphauimus. Tibur, nunc suburbanum, et aestiuae Praeneste deliciae
                        nuncupatis in Capitolio uotis petebantur. Idem tunc Faesulae quod Carrhae
                        nuper, idem nemus Aricinum quod Hercynius saltus, Fregellae quod Gesoriacum,
                        Tiberis quod Euphrates. Coriolos quoque — pro pudor! — uictos adeo gloriae
                        fuisse, ut captum oppidum Gnaeus Marcius Coriolanus quasi Numantiam aut
                        Africam nomini indueret. Exstant et parta de Antio spolia, quae Maenius in
                        suggestu fori capta hostium classe suffixit — si tamen illa classis, nam sex
                        fuere rostratae. Sed hic numerus illis initiis nauale bellum fuit.
                        Peruicacissimi tamen Latinorum Aequi et Volsci fuere et cotidiani, ut sic
                        dixerim, hostes. Sed hos praecipue Titus Quinctius domuit, ille dictator ab
                        aratro, qui obsessa et paene iam capta Manili consulis castra egregia
                        uirtute seruauit. Medium erat tempus forte sementis, cum patricium uirum
                        innixum aratro suo lictor in ipso opere deprehendit. Inde in aciem
                        profectus, uictos, ne quid a rustici operis imitatione cessaret, more
                        pecudum sub iugum misit. Sic expeditione finita rediit ad boues rursus
                        triumphalis agricola — fidem numinum — qua uelocitate! Intra quindecim dies
                        coeptum peractumque bellum, prorsus ut festinasse dictator ad relictum opus
                        uideretur.</p>
                </div>
                <lb/>
                <div type="cap" n="6">
                    <p> Adsidui uero et anniuersarii hostes ab Etruria fuere Veientes, adeo ut
                        extraordinariam manum aduersus eos promiserit priuatumque gesserit bellum
                        gens una Fabiorum. Satis superque idonea clades. Caesi apud Cremeram
                        trecenti, patricius exercitus; id scelerato signat nomine quae
                        proficiscentes in proelium porta dimisit. Sed ea clades ingentibus expiata
                        uictoriis, postquam per alios atque alios robustissima capta sunt oppida,
                        uario quidem euentu. Falisci sponte se dediderunt, crematae suo igne
                        Fidenae, direpti funditus deletique Veientes. Falisci cum obsiderentur, mira
                        est uisa fides imperatoris, nec inmerito, quod ludi magistrum, urbis
                        proditorem, cum his quos adduxerat pueris uinctum sibi ultro remisisset. Eam
                        namque uir sanctus et sapiens ueram sciebat esse uictoriam, quae salua fide
                        et integra dignitate pareretur. Fidenae quia pares non erant ferro, ad
                        terrorem mouendum facibus armatae et discoloribus serpentium in modum uittis
                        furiali more processerant; sed habitus ille feralis euersionis omen fuit.
                        Vei quanta res fuerit, indicat decennis obsidio. Tum primo hiematum sub
                        pellibus, taxata stipendio hiberna, adactus miles sua sponte iure iurando ne
                        nisi capta urbe remearet. Spolia de Larte Tolumnio rege ad Feretrium
                        reportata. Denique non scalis nec inruptione, sed cuniculo et subterraneis
                        dolis peractum urbis excidium. Ea denique uisa est praedae magnitudo, cuius
                        decimae Apollini Pythio mitterentur, uniuersusque populus Romanus ad
                        direptionem urbis uocaretur. Hoc tunc Vei fuere. Nunc fuisse quis meminit?
                        Quae reliquiae? Quodue uestigium? Laborat annalium fides, ut Veios fuisse
                        credamus.</p>
                </div>
                <lb/>
                <div type="cap" n="7">
                    <p> Hic siue inuidia deum siue fato rapidissimus procurrentis imperii cursus
                        parumper Gallorurn Senonum incursione supprimitur. Quod tempus populo Romano
                        nescio utrum clade funestius fuerit, an uirtutis experimentis speciosius. Ea
                        certe fuit uis calamitatis, ut in experimentum inlatam putem diuinitus,
                        scire uolentibus inmortalibus dis, an Romana uirtus imperium orbis
                        mereretur.</p>
                    <p>Galli Senones, gens natura ferox, moribus incondita, ad hoc ipsa corporum
                        mole, perinde armis ingentibus, adeo omni genere terribilis fuit, ut plane
                        nata ad hominum interitum, urbium stragem uideretur. Hi quondam ab ultimis
                        terrarum oris et cingente omnia Oceano ingenti agmine profecti cum iam media
                        uastassent, positis inter Alpes et Padum sedibus, ne his quidem contenti per
                        Italiam uagabantur; tum Clusium urbem obsidebant. Pro sociis ac foederatis
                        Romanus interuenit; missi ex more legati. Sed quod ius apud barbaros?
                        Ferocius agunt, et inde certamen. Conuersis igitur a Clusio Romamque
                        uenientibus ad Alliam flumen cum exercitu Fabius consul occurrit. Non temere
                        foedior clades; itaque hunc diem fastis Roma damnauit. Fuso exercitu iam
                        moenibus urbis propinquabant. Erant nulla praesidia. Tum igitur aut numquam
                        alias apparuit uera illa Romana uirtus. Iam primum maiores natu, amplissimis
                        usi honoribus, in forum coeunt, ibi deuouente pontifice se diis manibus
                        consecrant, statimque in suas quisque aedes regressi, sic ut in trabeis
                        erant et amplissimo cultu, in curulibus sellis sese reposuerunt, ut, cum
                        uenisset hostis, in sua quisque dignitate morerentur. Pontifices et flamines
                        quidquid religiosissimi in templis erat, partim in doleis defossa terra
                        recondunt, partim inposita plaustris secum Veios auferunt. Virgines simul ex
                        sacerdotio Vestae nudo pede fugientia sacra comitantur. Tamen excepisse
                        fugientis unus e plebe fertur Albinius, qui depositis uxore et liberis
                        uirgines in plaustrum recepit. Adeo tunc quoque in ultimis religio publica
                        priuatis adfectibus antecellebat. Iuuentus uero, quam satis constat uix
                        mille hominum fuisse, duce Manlio arcem Capitolini montis insedit, obtestata
                        ipsum quasi praesentem Iouem, ut «quem ad modum ipsi ad defendendum templum
                        eius concucurrissent, ita ille uirtutem eorum numine suo tueretur». Aderant
                        interim Galli apertamque urbem primo trepidi, ne qui subesset dolus, mox,
                        ubi solitudinem uident, pari clamore et impetu inuadunt. Patentis passim
                        domos adeunt. Ibi sedentes in curulibus suis praetextatos senes uelut deos
                        geniosque uenerati, mox eosdem, postquam esse homines liquebat, alioquin
                        nihil respondere degnante pari uecordia mactant facesque tectis iniciunt et
                        totam urbem igni, ferro, manibus exaequant. Sex mensibus barbari — quis
                        crederet? — circa montem unum pependerunt, nec diebus modo, sed noctibus
                        quoque omnia experti; cum tamen Manlius nocte subeuntis clangore anseris
                        excitatus a summa rupe deiecit, et ut spem hostibus demeret, quamquam in
                        summa fame, tamen ad speciem fiduciae panes ab arce iaculatus est. Et stato
                        quodam die per medias hostium custodias Fabium pontificem ab arce dimisit,
                        qui sollemne sacrum in Quirinali monte conficeret. Atque ille per media
                        hostium tela incolumis religionis auxilio rediuit propitiosque deos
                        renuntiauit. Nouissime cum iam obsidio sua barbaros fatigasset, mille pondo
                        auri recessum suum uenditantes, idque ipsum per insolentiam, cum ad iniqua
                        pondera addito adhuc gladio insuper «uae uictis» increparent, subito
                        adgressus a tergo Camillus adeo cecidit, ut omnia incendiorum uestigia
                        Gallici sanguinis inundatione deleret. Agere gratias dis inmortalibus ipso
                        tantae cladis nomine libet. Pastorum casas ignis ille et flamma paupertatem
                        Romuli abscondit. Incendium illud quid egit aliud, nisi ut destinata hominum
                        ac deorum domicilio ciuitas non deleta nec obruta, sed expiata potius et
                        lustrata uideatur? Igitur post adsertam a Manlio, restitutam a Camillo urbem
                        acrius etiam uehementiusque in finitimos resurrexit.</p>
                </div>
                <lb/>
                <div type="cap" n="8">
                    <p> Ac primum omnium illam ipsam Gallicam gentem non contentus moenibus
                        expulisse, cum per Italiam naufragia sua latius traherent, sic persecutus
                        est duce Camillo, ut hodie nulla Senonum uestigia supersint. Semel apud
                        Anienem trucidati, cum singulari certamine Manlius aureum torquem barbaro
                        inter spolia detraxit, unde Torquati. Iterum Pomptino agro, cum in simili
                        pugna Valerius, insidente galea sacra alite adiutus, tulit spolia; et inde
                        Coruini. Nec non tamen post aliquot annos omnis reliquias eorum in Etruria
                        ad lacum Vadimonis Dolabella deleuit, ne quis exstaret ex ea gente, quae
                        incensam a se Romanam urbem gloriaretur.</p>
                </div>
                <lb/>
                <div type="cap" n="9">
                    <p> Conuersus a Gallis in Latinos Manlio Torquato Decio Mure consulibus, semper
                        quidem aemulatione imperii infestos, tum uero contemptu urbis incensae, cum
                        ius ciuitatis, partem imperii et magistratuum poscerent, atque iam amplius
                        quam congredi auderent. Quo tempore quis cessisse hostem mirabitur? Cum
                        alter consulum filium suum, quia contra imperium repugnauerat, quamuis
                        uictorem occiderit ostenderitque plus esse in imperio quam in uictoria;
                        alter quasi monitu deorum capite uelato primam ante aciem dis manibus se
                        deuouerit, ut in confertissima se hostium tela iaculatus nouum ad uictoriam
                        iter sanguinis sui limite aperiret.</p>
                </div>
                <lb/>
                <div type="cap" n="10">
                    <p> A Latinis adgressus est gentem Sabinorum, qui inmemores factae sub Tito
                        Tatio adfinitatis quodam contagio belli se Latinis adiunxerant. Sed Curio
                        Dentato consule omnem eum tractum, qua Nar, Anio, fontes Velini, Hadriano
                        tenus mari, igni ferroque uastauit. Qua uictoria tantum hominum, tantum
                        agrorum redactum in potestatem, ut in utro plus esset nec ipse posset
                        aestimare qui uicerat.</p>
                </div>
                <lb/>
                <div type="cap" n="11">
                    <p> Precibus deinde Campaniae motus non pro se, sed eo speciosius pro sociis
                        Samnitas inuadit. Erat foedus cum utrisque percussum, sed hoc Campani
                        sanctius et prius omnium suorum deditione fecerunt; sic ergo Romanus bellum
                        Samniticum tamquam sibi gessit.</p>
                    <p>Omnium non modo Italiae, sed toto orbe terrarum pulcherrima Campaniae plaga
                        est. Nihil mollius caelo: denique bis floribus uernat. Nihil uberius solo:
                        ideo Liberi Cererisque certamen dicitur. Nihil hospitalius mari: hic illi
                        nobiles portus Caieta, Misenus, tepentes fontibus Baiae, Lucrinus et
                        Auernus, quaedam maris otia. Hic amicti uitibus montes Gaurus, Falernus,
                        Massicus et pulcherrimus omnium Vesuuius, Aetnaei ignis imitator. Vrbes ad
                        mare Formiae, Cumae, Puteoli, Neapolis, Herculaneum, Pompei, et ipsa caput
                        urbium, Capua, quondam inter tres maximas <del>Romam Carthaginemque</del>
                        numerate .Pro hac urbe, his regionibus populus Romanus Samnitas inuadit,
                        gentem, si opulentiam quaeras, aureis et argenteis armis et discolori ueste
                        usque ad ambitum ornatam; si fallaciam, saltibus fere et montium fraude
                        grassantem; si rabiem ac furorem, sacratis legibus humanisque hostiis in
                        exitium urbis agitatam; si pertinaciam, sexies rupto foedere cladibusque
                        ipsis animosiorem. Hos tamen quinquaginta annis per Fabios ac Papirios
                        patres eorumque liberos ita subegit ac domuit, ita ruinas ipsas urbium
                        diruit, ut hodie Samnium in ipso Samnio requiratur nec facile appareat
                        materia quattuor et uiginti triumphorum. Maxime tamen nota et inlustris apud
                        Caudinas furculas ex hac gente clades Veturio Postumioque consulibus accepta
                        est. Cluso per insidias intra eum saltum exercitu, unde non posset euadere,
                        stupens tanta occasione dux hostium Pontius Herennium patrem consuluit. Et
                        ille, mitteret omnes uel occideret, sapienter ut senior suaserat: hic armis
                        exutos mittere sub iugum maluit, ut nec amici forent beneficio et post
                        flagitium hostes magis. Itaque et consules statim magnifice uoluntaria
                        deditione turpitudinem foederis dirimunt, et ultionem flagitans miles
                        Papirio duce — horribile dictu — strictis ensibus per ipsam uiam ante pugnam
                        furit; et in congressu arsisse omnium oculos hostis auctor fuit. Nec prius
                        finis caedibus datus, quam iugum et hostibus et duci capto reposuerunt.</p>
                </div>
                <lb/>
                <div type="cap" n="12">
                    <p> Hactenus cum singulis gentium, mox aceruatim; sic tamen quoque par omnibus
                        fuit. Etruscorum duodecim populi, Vmbri in id tempus intacti, antiquissimus
                        Italiae populus, Samnitium reliqui in excidium Romani nominis repente
                        coniurant. Erat terror ingens tot simul tantorumque populorum. Late per
                        Etruriam infesta quattuor agminum signa uolitabant. Ciminius interim saltus
                        in medio, ante inuius plane quasi Caledonius uel Hercynius, adeo tum terrori
                        erat, ut senatus consuli denuntiaret ne tantum periculi ingredi auderet. Sed
                        nihil horum terruit ducem; quin fratre praemisso explorat accessus. Ille per
                        noctem pastorio habitu speculatus omnia refert tutum iter. Sic Fabius
                        Maximus periculosissimum bellum sine periculo explicuit. Nam subito
                        inconditos atque palantis adgressus est captisque superioribus iugis in
                        subiectos suo iure detonuit. Ea namque species fuit illius belli, quasi in
                        terrigenas e caelo ac nubibus tela iacerentur. Nec incruenta tamen illa
                        uictoria. Nam oppressus in sinu uallis alter consulum Decius more patrio
                        deuotum dis manibus optulit caput, sollemnemque familiae suae consecrationem
                        in uictoriae pretium redegit.</p>
                </div>
                <lb/>
                <div type="cap" n="13">
                    <p> Sequitur bellum Tarentinum, unum quidem titulo et nomine, sed uictoria
                        multiplex. Hoc enim Campanos, Apulos atque Lucanos et caput belli
                        Tarentinos, id est totam Italiam, et cum his omnibus Pyrrhum, clarissimum
                        Graeciae regem, una ueluti ruina pariter inuoluit, ut eodem tempore et
                        Italiam consummaret et transmarinos triumphos auspicaretur. Tarentos,
                        Lacedaemoniorum opus, Calabriae quondam et Apuliae totiusque Lucaniae caput,
                        cum magnitudine et muris portuque nobilis, tum mirabilis situ, quippe in
                        ipsis Hadriani maris faucibus posita in omnis terras, Histriam, Illyricum,
                        Epiron, Achaiam, Africam, Siciliam uela dimittit. Inminet portui ad
                        prospectum maris positum maius theatrum, quod quidem causa miserae ciuitati
                        fuit omnium calamitatum. Ludos forte celebrabat, cum adremigantes litori
                        Romanas classes uident, atque hostem rati emicant, sine discrimine
                        insultant. Qui enim aut unde Romani? Nec satis. Aderat sine mora querelam
                        ferens legatio: hanc quoque foede per obscenam turpemque dictu contumeliam
                        uiolant; et hinc bellum. Sed apparatus horribilis, cum tot simul populi pro
                        Tarentinis consurgerent omnibusque uehementior Pyrrhus, qui semigraecam ex
                        Lacedaemoniis conditoribus ciuitatem uindicaturus cum totis uiribus Epiri,
                        Thessaliae, Macedoniae incognitisque in id tempus elephantis mari, terra,
                        uiris, equis, armis, addito insuper ferarum terrore ueniebat. Apud Heracleam
                        Campaniae fluuiumque Lirim Laeuino consule prima pugna, quae tam atrox fuit,
                        ut Ferentaneae turmae praefectus Obsidius, inuectus in regem, turbauerit
                        coegeritque proiectis insignibus proelio excedere. Actum erat, nisi
                        elephanti conuerso in spectaculum bello procucurrissent, quorum cum
                        magnitudine tum deformitate et nouo odore simul ac stridore consternati
                        equi, cum incognitas sibi beluas amplius quam erant suspicarentur, fugam
                        stragemque late dederunt. In Apulia deinde apud Asculum melius dimicatum est
                        Curio Fabricioque consulibus. Iam quippe terror beluarum exoleuerat, et
                        Gaius Numicius quartae legionis hastatus unius proboscide abscisa mori posse
                        beluas ostenderat. Itaque in ipsas pila congesta sunt, et in turres uibratae
                        faces tota hostium agmina ardentibus ruinis operuerunt: nec alius cladi
                        finis fuit quam nox dirimeret, postremusque fugientium <del>rex</del> ipse a
                        satellitibus umero saucius in armis suis referretur. Lucaniae suprema pugna
                        sub Arusinis quos uocant campis, ducibus isdem quibus superius; sed tum tota
                        uictoria. Exitum, quem datura uirtus fuit, casus dedit. Nam prouectis in
                        primam aciem rursus elephantis, unum ex his pullum adacti in caput teli
                        grauis ictus auertit; qui cum per stragem suorum recurrens stridore
                        quereretur, mater agnouit et quasi uindicaret exiluit, tum omnia circa quasi
                        hostilia graui mole permiscuit. Ac sic eaedem ferae, quae primam uictoriam
                        abstulerunt, secundam parem fecerunt, tertiam sine controuersia tradiderunt.
                        Nec uero tantum armis et in campo, sed consiliis quoque et domi <del>intra
                            urbem</del> cum rege Pyrrho dimicatum est. Quippe post primam uictoriam
                        intellecta uir callidus uirtute Romana statim desperauit armis segue ad
                        dolos contulit. Nam interemptos cremauit, captiuosque indulgenter habuit et
                        sine pretio restituit, missisque legatis in urbem omni modo adnixus est, ut
                        facto foedere in amicitiam reciperetur. Sed et bello et pace et foris et
                        domi omnem in partem Romana uirtus tum se adprobauit, nec alias magis quam
                        Tarentina uictoria ostendit populi Romani fortitudinem, senatus sapientiam,
                        ducum magnanimitatem. Quinam illi fuerunt uiri, quos ab elephantis primo
                        proelio obtritos accepimus? Omnium uolnera in pectore, quidam hostibus suis
                        morte sua conmortui, omnium in manibus ensis, et relictae in uoltibus minae,
                        et in ipsa morte ira uiuebat. Quod adeo Pyrrhus miratus est ut diceret «o
                        quam facile erat orbis imperium occupare, aut mihi Romanis militibus, aut me
                        rege Romanis». Quae autem eorum qui superfuerunt in reparando exercitu
                        festinatio, cum Pyrrhus «uideo me»,inquit, «plane procreatum Herculis
                        semine, cui quasi ab angue Lernaeo tot caesa hostium capita quasi de
                        sanguine suo renascuntur». Qui autem ille senatus fuit, cum perorante Appio
                        Caeco pulsi cum muneribus suis ab urbe legati interroganti regi suo, quid de
                        hostium sede sentirent, urbem templum sibi uisam, senatum regum esse
                        confiterentur. Qui porro ipsi duces, uel in castris, cum medicum uenale
                        regis caput offerentem Curius remisit, Fabricius oblatam sibi a rege imperii
                        partem repudiauit; uel in pace, cum Curius fictilia sua Samnitico praeferret
                        auro, Fabricius decem pondo argenti circa Rufinum consularem uirum quasi
                        luxuriam censoria grauitate damnaret. Quis ergo miretur <del>h</del>is
                        moribus, ea uirtute militum uictorem populum Romanum fuisse, unoque bello
                        Tarentino intra quadriennium maximam partem Italiae, fortissimas gentes,
                        opulentissimas urbes uberrimasque regiones subegisse? Aut quid adeo fidem
                        superet, quam si principia belli cum exitu conferantur? Victor primo proelio
                        Pyrrhus tota tremente Campania Lirim Fregellasque populatus, prope captam
                        urbem a Praenestina arce prospexit et a uicensimo lapide oculos trepidae
                        ciuitatis fumo ac puluere inpleuit. Eodem postea bis exuto castris, bis
                        saucio et in Graeciam suam trans mare ac terras fugato, pax et quies et
                        tanta de opulentissimis tot gentibus spolia, ut uictoriam suam Roma non
                        caperet. Nec enim temere ullus pulchrior in urbem aut speciosior triumphus
                        intrauit. Ante hunc diem nihil praeter pecora Volscorum, greges Sabinorum,
                        carpenta Gallorum, fracta Samnitium arma uidisses: tum si captiuos
                        aspiceres, Molossi, Thessali, Macedones, Bruttius, Apulus atque Lucanus; si
                        pompam, aurum, purpura, signa, tabulae Tarentinaeque deliciae. Sed nihil
                        libentius populus Romanus aspexit quam illas, quas timuerat, cum turribus
                        suis beluas, quae non sine sensu captiuitatis submissis ceruicibus uictores
                        equos sequebantur.</p>
                </div>
                <lb/>
                <div type="cap" n="14">
                    <p> Omnis mox It alia pacem habuit — quid enim post Tarenton auderent? — nisi
                        quod ultro persequi socios hostium placuit. Domiti ergo Picentes et caput
                        gentis Asculum Sempronio duce, qui tremente inter proelium campo Tellurem
                        deam promissa aede placauit.</p>
                </div>
                <lb/>
                <div type="cap" n="15">
                    <p> Sallentini Picentibus additi caputque regionis Brundisium inclito portu M.
                        Atilio duce. Et in hoc certamine uictoriae pretium templum sibi pastoria
                        Pales ultro poposcit.</p>
                </div>
                <lb/>
                <div type="cap" n="16">
                    <p> Postremi Italicorum in fidem uenere Volsini, opulentissimi Etruscorum,
                        inplorantes opem aduersus seruos quondam suos, qui libertatem a dominis
                        datam in ipsos erexerant translataque in se re publica dominabantur. Sed hi
                        quoque duce Fabio Gurgite poenas dederunt.</p>
                </div>
                <lb/>
                <div type="cap" n="17">
                    <p> Haec est secunda aetas populi Romani et quasi adulescentia, qua maxime
                        uiruit et quodam flore uirtutis exarsit ac ferbuit. Itaque inerat quaedam
                        adhuc ex pastoribus feritas, quiddam adhuc spirabat indomitum. Inde est quod
                        exercitus Postumium imperatorem, infitiantem quas promiserat praedas, facta
                        in castris seditione lapidauit; quod sub Appio Claudio noluit uincere
                        hostem, cum posset; quod duce Volerone detrectantibus plerisque militiam,
                        fracti consulis fasces. Inde clarissimos principes, quod aduersarentur
                        uoluntati suae, exsulatione multauit, ut Coriolanum colere agros iubentem —
                        nec minus ille ferociter iniuriam armis uindicasset, nisi quod iam
                        inferentem signa filium mater Veturia lacrumis suis exarmauit — ut ipsum
                        Camillum, quod inique inter plebem et exercitum diuisisse Veientem praedam
                        uideretur. Sed hic melior in capta urbe consenuit et mox supplices de hoste
                        Gallo uindicauit. Cum senatu quoque uehementius aequo bonoque certatum est,
                        adeo ut relictis sedibus solitudinem et interitum patriae suae
                        minaretur.</p>
                    <p>Prima discordia ob inpotentiam feneratorum. Quibus in terga quoque seruiliter
                        saeuientibus, in sacrum montem pleps armata secessit aegreque, nec nisi
                        tribunos impetrasset, Meneni Agrippae, facundi et sapientis uiri,
                        auctoritate reuocata est. Exstat orationis antiquae satis efficax ad
                        concordiam fabula, qua dissedisse inter se quondam humanos dixit artus, quod
                        omnibus opere fungenti bus solus uenter immunis ageret; deinde moribundos ea
                        seiunctione redisse in gratiam, quando sensissent quod eius opera redactis
                        in sanguinem cibis inrigarentur.</p>
                    <p>Secundam in urbe media decemuiratus libido conflauit. Adlatas a Graecia leges
                        decem principes lecti iubente populo conscripserant, ordinataque erat in
                        duodecim tabulis tota iustitia, cum tamen traditos fasces regio quodam
                        furore retinebant. Ante ceteros Appius eo insolentiae elatus est, ut
                        ingenuam uirginem stupro destinaret, oblitus et Lucretiae et regum et iuris
                        quod ipse composuerat.Itaque cum oppressam iudicio filiam trahi in
                        seruitutem uideret Virginius pater, nihil cunctatus in medio foro manu sua
                        interficit, admotisque signis commilitonum totam eam dominationem obsessam
                        armis in carcerem et catenas ab Auentino monte detraxit.</p>
                    <p>Tertiam seditionem excitauit matrimonio rum dignitas, ut plebei cum patriciis
                        iungerentur; qui tumultus in monte Ianiculo duce Canuleio tribuno plebis
                        exarsit.</p>
                    <p>Quartam honorum cupido, ut plebei quoque magistratus crearentur. Fabius
                        Ambustus duarum pater alteram Sulpicio patricii sanguinis dederat, alteram
                        plebeius Stolo sibi iunxit. <supplied>Quae</supplied> quodam tempore, quod
                        lictoriae uirgae sonum ignotum penatibus suis expauerat, a sorore satis
                        insolenter inrisa, iniuriam non tulit. Itaque nanctus tribunatum honorum et
                        magistratuum consortium quamuis inuito senatui extorsit.</p>
                    <p>Verum in his ipsis seditionibus principem populum non immerito suspexeris. Si
                        quidem nunc libertatem, nunc pudicitiam, tum natalium dignitatem, tum
                        honorum decora et insignia uindicauit, interque haec omnia nullius acrior
                        custos quam libertatis fuit, nullaque in pretium eius potuit largitione
                        corrumpi, cum ut in magno et in dies maiore populo interim perniciosi ciues
                        exsisterent. <supplied>Spurium</supplied> largitione, Cassium agraria lege
                        suspectum regiae dominationis praesenti morte multauit. Ac de Spurio quidem
                        supplicium pater ipsius sumpsit, hunc Quincti dictatoris imperio in medio
                        foro magister equitum Seruilius Ahala confodit. Manlium uero Capitolii
                        uindicem, quia plerosque debitorum liberauerat altius se et inciuilius
                        efferentem, ab illa ipsa quam defenderat arce deiecit.</p>
                    <p>Talis domi ac foris, talis pace belloque populus Romanus fretum illud
                        adulescentiae, id est secundam imperii aetatem habuit, in qua totam inter
                        Alpes fretumque Italiam armis subegit.</p>
                </div>
                <lb/>
                <div type="cap" n="18">
                    <p> Domita subactaque Italia populus Romanus prope quingentensimum annum agens
                        cum bona fide adoleuisset, si quod est robur, si qua iuuentas, tum ille uere
                        robustus et iuuenis et par orbi terrarum esse coepit. Ita — mirum et
                        incredibile dictu — qui prope quingentis annis domi luctatus est — adeo
                        difficile fuerat dare Italiae caput — his ducentis annis qui secuntur
                        Africam, Europam, Asiam, totum denique orbem terrarum bellis uictoriisque
                        peragrauit.</p>
                    <p>Igitur uictor Italiae populus Romanus cum ad fretum usque uenisset, more
                        ignis, qui obuiaspopulatus incendio siluas interueniente flumine abrumpitur,
                        paulisper substitit. Mox cum uideret opulentissimam in proximo praedam
                        quodam modo Italiae suae abscisam et quasi reuolsam, adeo cupiditate eius
                        exarsit ut, quatenus nec mole iungi nec pontibus posset, armis belloque
                        iungenda et ad continentem suam reuocanda bello uideretur. Sed ecce, ultro
                        ipsos uiam pandentibus fatis, nec occasio defuit, cum de Poenorum inpotentia
                        foederata Siciliae ciuitas Messana quereretur. Adfectabat autem, ut Romanus,
                        ita Poenus Siciliam et eodem tempore paribus uterque uotis ac uiribus
                        imperium orbis agitabat. Igitur specie quidem socios iuuandi, re autem
                        sollicitante praeda, quamquam territaret nouitas rei, tamen — tanta in
                        uirtute fiducia est — ille rudis, ille pastorius populus uereque terrester
                        ostendit nihil interesse uirtutis, equis an nauibus, terra an mari
                        dimicaretur.</p>
                    <p>Appio Claudio consule primum fretum ingressus est fabulosis infame monstris
                        aestuque uiolentum, sed adeo non est exterritus, ut illam ipsam ruentis
                        aestus uiolentiam pro munere amplecteretur, quod uelocitas nauium mari
                        iuuaretur, statimque ac sine mora Hieronem Syracusanum tanta celeritate
                        deuicit, ut ille ipse se prius uictum quam hostem uideret fateretur.</p>
                    <p>Duilio Cornelioque consulibus etiam mari congredi ausus est. Tum quidem ipsa
                        uelocitas classis comparatae uictoriae auspicium fuit. Intra enim
                        sexagensimum diem quam caesa silua fuerat centum sexaginta nauium classis in
                        anchoris stetit, ut non arte factae, sed quodam munere deorum conuersae in
                        naues atque mutatae arbores uiderentur. Proelii uero forma mirabilis, cum
                        illas celeris uolucresque hostium naues hae graues tardaeque
                        comprehenderent. Longe illis nauticae artes, detorquere remos et ludificari
                        fuga rostra. Iniectae enim ferreae manus machinaeque ualidae, ante certamen
                        multum ab hoste derisae, coactique hostes quasi in solido decernere. Victor
                        ergo apud Liparas mersa aut fugata hostium classe primum illum maritimum
                        egit triumphum. Cuius quod gaudium fuit, cum Duilius imperator, non
                        contentus unius diei triumpho, per uitam omnem, ubi a cena rediret,
                        praelucere funalia et praecinere sibi tibias iussit, quasi cotidie
                        triumpharet. Prae tanta huius uictoria leue huius proelii damnum fuit alter
                        consulum interceptus Asina Cornelius; qui simulato conloquio euocatus atque
                        ita oppressus, fuit perfidiae Punicae documentum.</p>
                    <p>Calatino dictatore fere omnia praesidia Poenorum Agrigento, Drepanis,
                        Panhormo, Eryce Lilybaeoque detraxit. Trepidatum est semel circa
                        Camerinensium saltum, sed eximia uirtute Calpurni Flammae tribuni militum
                        euasimus. Qui lecta trecentorum manu insessum ab hostibus tumulum occupauit
                        adeoque moratus <supplied>est</supplied> hostes, dum exercitus omnis
                        euaderet. Ac sic pulcherrimo exitu Thermopylarum et Leonidae famam
                        adaequauit, hoc inlustrior noster, quod expeditioni tantae superuixit, licet
                        nihil inscripserit sanguine.</p>
                    <p>Lucio Cornelio Scipione <supplied>consule</supplied>, cum iam Sicilia
                        suburbana esset populi Romani prouincia, serpente latius bello Sardiniam
                        adnexamque Corsicam transit. Olbiae hic, ibi Aleriae urbis excidio incolas
                        terruit, adeoque omni terra et mari Poenos repurgauit, ut iam uictoriae
                        nihil nisi Africa ipsa restaret.</p>
                    <p>Marco Atilio Regulo duce iam in Africam nauigabat bellum. Nec defuerant qui
                        ipso Punici maris nomine ac terrore deficerent, insuper augente Nautio
                        tribuno metum, in quem, nisi paruisset, securi destricta imperator metu
                        mortis nauigandi fecit audaciam. Mox deinde uentis remisque properatum est,
                        tantusque terror hostici aduentus Poenis fuit, ut apertis paene portis
                        Carthago caperetur. Prooemium belli fuit ciuitas Clipea; prima enim a Punico
                        litore quasi arx et specula procurrit. Et haec et trecenta amplius castella
                        uastata sunt. Nec cum hominibus, sed cum monstris quoque dimicatum est, cum
                        quasi in uindictam Africae nata mirae magnitudinis serpens posita apud
                        Bagradam castra uexauerit. Sed omnium uictor Regulus cum terrorem nominis
                        sui late circumtulisset cumque magnam uim iuuentutis ducesque ipsos aut
                        cecidisset aut haberet in uinculis, classemque ingenti praeda onustam et
                        triumpho grauem in urbem praemisisset, iam ipsam, caput belli, Carthaginem
                        urguebat obsidio ipsisque portis inhaerebat. Hic paululum circumacta fortuna
                        est, tantum ut plura essent Romanae uirtutis insignia, cuius fere magnitudo
                        calamitatibus adprobatur. Nam conuersis ad externa auxilia hostibus, cum
                        Xanthippum illis ducem Lacedaemon misisset, a uiro militiae peritissimo
                        uincimur — foeda clades Romanisque usu incognita —: uiuus in manus hostium
                        uenit fortissimus imperator. Sed ille quidem par tantae calamitati fuit; nam
                        nec Punico carcere infractus est nec legatione suscepta. Quippe diuersa quam
                        hostis mandauerat censuit, ne pax fieret nec commutatio captiuorum
                        reciperetur. Sed nec illo uoluntario ad hostis suos reditu nec ultimo siue
                        carceris seu crucis supplicio deformata maiestas, immo his omnibus
                        admirabilior. Quid aliud quam uictor de uictoribus atque etiam, quia
                        Carthago non cesserat, de fortuna triumphauit? Populus autem Romanus multo
                        acrior intentiorque pro unione Reguli quam pro uictoria fuit.</p>
                    <p>Metello igitur consule spirantibus altius Poenis et reuerso in Siciliam
                        bello, apud Panhormum sic hostes cecidit, ut nec amplius eam insulam
                        cogitarent. Argumentum ingentis uictoriae centum circiter elephantorum
                        captiuitas, sic quoque magna praeda, si gregem illum non bello, sed
                        uenatione cepisset.</p>
                    <p>Appio Claudio consule non ab hostibus, sed a dis ipsis superatus est, quorum
                        auspicia contempserat, ibi statim classe demersa, ubi ille praecipitari
                        pullos iusserat, quod pugnare ab iis uetaretur.</p>
                    <p>Marco Fabio Buteone consule classem hostium iam in Africo mari apud Aegimurum
                        in Italiam ultro nauigantem cecidit. Quantus, o, tum triumphus tempestate
                        intercidit, cum opulenta praeda classis aduersis acta uentis naufragio suo
                        Africam et Syrtis et omnium interiacentium insularum litora inpleuit!</p>
                    <p>Magna clades, sed non sine aliqua principis populi dignitate, interceptam
                        tempestate uictoriam et triumphum perisse naufragio. Et tamen, cum Punicae
                        praedae omnibus promunturiis in sulisque fluitarent, populus Romanus et sic
                        triumphauit.</p>
                    <p>Lutatio Catulo consule tandem bello finis inpositus apud insulas, quibus
                        nomen Aegatae, nec maior alias in mari pugna. Aderat quippe commeatibus,
                        exercitu, propugnaculis, armis grauis hostium classis et in ea quasi tota
                        Carthago; quod ipsum exitio fuit. Romana classis prompta, leuis, expedita et
                        quodam genere castrensis ad similitudinem pugnae equestris sic remis quasi
                        habenis agebatur et in hos uel in illos ictus mobilia rostra speciem
                        uiuentium praeferebant. Itaque momento temporis laceratae hostium rates
                        totum inter Siciliam Sardiniamque pelagus naufragio suo operuerunt. Tanta
                        denique fuit illa uictoria, ut de excidendis hostium moenibus non
                        quaereretur. Superuacuum uisum est in arcem murosque saeuire, cum iam in
                        mari esset deleta Carthago.</p>
                </div>
                <lb/>
                <div type="cap" n="19">
                    <p> Peracto Punico bello secuta est breuis sane quasi ad recuperandum spiritum
                        requies, argumentumque pacis et bona fide cessantium armorum tum primum post
                        Numam clausa porta Iani fuit; deinceps statim ac sine mora patuit. Quippe
                        iam Ligures, iam Insubres Galli, nec non et Illyrii lacessebant, sitae sub
                        Alpibus, id est sub ipsis Italiae faucibus gentes, deo quodam incitante
                        adsidue, ne robiginem ac situm scilicet arma sentirent. Denique utrique
                        cotidiani et quasi domestici hostes tirocinia militum inbuebant, nec aliter
                        utraque gente quam quasi cote quadam populus Romanus ferrum suae uirtutis
                        acuebat.</p>
                    <p>Liguras imis Alpium iugis adhaerentis inter Varum et Magram flumen
                        inplicitosque dumis siluestribus maior aliquanto labor erat inuenire quam
                        uincere. Tuti locis et fuga, durum atque uelox genus, ex occasione
                        latrocinia magis quam bella faciebant. Itaque cum diu multumque eluderent
                        Saluuii, Deciates, Oxubii, Euburiates, Ingauni, tandem Fuluius latebras
                        eorum ignibus saepsit, Baebius in plana deduxit, Postumius ita exarmauit, ut
                        uix reliquerit ferrum quo terra coleretur.</p>
                </div>
                <lb/>
                <div type="cap" n="20">
                    <p> Gallis Insubribus et his accolis Alpium animi ferarum, corpora plus quam
                        humana erant, sed — experimento deprehensum est, quippe sicut primus impetus
                        eis maior quam uirorum est, ita sequens minor quam feminarum — Alpina
                        corpora umenti caelo educata habent quiddam simile niuibus suis: quae mox ut
                        caluere pugna, statim in sudorem eunt et leui motu quasi sole laxantur. Hi
                        saepe et alias et Brittomaro duce non prius posituros se baltea quam
                        Capitolium ascendissent iurauerant. Factum est: uictos enim Aemilius in
                        Capitolio discinxit. Mox Ariouisto duce uouere de nostrorum militum praeda
                        Marti suo torquem. Intercepit Iuppiter uotum; nam de torquibus eorum aureum
                        tropaeum Ioui Flaminius erexit. Viridomaro rege Romana arma Volcano
                        promiserant. Aliorsum uota ceciderunt; occiso enim rege Marcellus tertia
                        post Romulum patrem Feretrio Ioui opima suspendit.</p>
                </div>
                <lb/>
                <div type="cap" n="21">
                    <p> Illyrii seu Liburni sub extremis Alpium radicibus agunt inter Arsiam
                        Titiumque flumen, longissime per totum Hadriani maris litus effusi. Hi
                        regnante Teutana muliere populationibus non contenti licentiae scelus
                        addiderunt. Legatos quippe nostros, ob ea quae deliquerant iure agentes, ne
                        gladio quidem, sed ut uictimas securi percutiunt, praefectos nauium igne
                        comburunt; idque quo indignius foret, mulier imperauit. Itaque Gnaeo Fuluio
                        Centimalo duce late domantur. Strictae in principum colla secures legatorum
                        manibus litauere.</p>
                </div>
                <lb/>
                <div type="cap" n="22">
                    <p> Post primum Punicum bellum uix quadriennii requies: ecce alterum bellum,
                        minus quidem spatio — nec enim amplius decem et octo annos habet — sed adeo
                        cladium atrocitate terribilius ut, si quis conferat damna utriusque populi,
                        similior uicto sit populus ille qui uicit. Vrebat nobilem populum ablatum
                        mare, raptae insulae, dare tributa, quae iubere consueuerat. Hinc ultionem
                        puer Hannibal ad aram patri iurauerat, nec morabatur. Igitur in causam belli
                        Saguntos electa est, uetus Hispaniae ciuitas et opulenta fideique erga
                        Romanos magnum quidem sed triste monumentum, quam in libertatem communi
                        foedere exceptam Hannibal, causas nouorum motuum quaerens, et suis et
                        ipsorum manibus euertit, ut Italiam sibi rupto foedere aperiret. Summa
                        foederum Romanis religio est; itaque ad auditum sociae ciuitatis obsidium,
                        memores icti cum Poenis quoque foederis, non statim ad arma procurrunt, dum
                        prius more legitimo queri malunt. <supplied>Saguntini</supplied> interim iam
                        nouem mensibus fessi fame, machinis, ferro, uersa denique in rabiem fide
                        inmanem in foro excitant rogum, tum desuper se suosque cum omnibus opibus
                        suis ferro et igne corrumpunt. Huius tantae cladis auctor Hannibal poscitur.
                        Tergiuersantibus Poenis, dux legationis «quae», inquit, «mora est?» Fabius
                        «in hoc ego sinu bellum pacemque porto; utrum eligitis?» subclamantibus
                        «bellum», «bellum igitur», inquit, «accipite». Et excusso in media curia
                        togae gremio non sine horrore, quasi plane sinu bellum ferret, effudit.</p>
                    <p>Similis exitus belli initiis fuit. Nam quasi has inferias sibi Saguntinorum
                        ultimae dirae in illo publico parricidio incendioque mandassent, ita manibus
                        eorum uastatione Italiae, captiuitate Africae, ducum et regum qui id gessere
                        bellum exitio parentatum est. Igitur ubi semel se in Hispania mouit illa
                        grauis et luctuosa Punici belli uis atque tempestas destinatumque Romanis
                        iam diu fulmen Saguntino igne conflauit, statim quodam impetu rapta medias
                        perfregit Alpes et in Italiam ab illis fabulosae altitudinis niuibus uelut
                        caelo missa descendit.</p>
                    <p>Ac primi quidem impetus turbo inter Padum atque Ticinum ualido statim fragore
                        detonuit. Tum Scipione duce fusus exercitus; saucius etiam ipse uenisset in
                        hostium manus imperator, nisi protectum patrem praetextatus admodum filius
                        ab ipsa morte rapuisset. Hic erit Scipio, qui in exitium Africae crescit,
                        nomen ex malis eius habiturus.</p>
                    <p>Ticino Trebia succedit. Hic secunda Punici belli procella desaeuit Sempronio
                        consule. Tum callidissimi hostes, frigidum et niualem nancti diem, cum se
                        ignibus prius oleoque fouissent — horribile dictu — homines a meridie et
                        sole uenientes nostra nos hieme uicerunt.</p>
                    <p>Trasymennus lacus tertium fulmen Hannibalis imperatore Flaminio. Ibi quoque
                        ars noua Punicae fraudis: quippe nebula lacus palustribusque uirgultis
                        tectus eques terga subito pugnantium inuasit. Nec de dis possumus queri.
                        Inminentem temerario duci cladem praedixerant insidentia signis examina et
                        aquilae prodire nolentes et commissam aciem secutus ingens terrae tremor:
                        nisi illum horrorem soli equitum uirorumque discursus et mota uehementius
                        arma fecerunt.</p>
                    <p>Quartum id est paene ultimum uolnus imperii Cannae, ignobilis Apuliae uicus;
                        sed magnitudine cladis emersit et sexaginta milium caede parta nobilitas.
                        Ibi in excidium infelicis exercitus dux, terra, caelum, dies, tota rerum
                        natura consensit. Si quidem non contentus simulatis transfugis Hannibal, qui
                        mox terga pugnantium ceciderunt, insuper callidus imperator in patentibus
                        campis, obseruato loci ingenio, quod et sol ibi acerrimus et plurimus puluis
                        et eurus ab oriente semper quasi ad constitutum, ita instruxit aciem, ut
                        Romanis aduersus haec omnia obuersis secundum caelum tenens uento, puluere,
                        sole pugnaret. Itaque duo maximi exercitus caesi ad hostium satietatem,
                        donec Hannibal diceret militi suo «parce ferro». Ducum fugit alter, alter
                        occisus est; dubium uter maiore animo: Paulum puduit, Varro non desperauit.
                        Documenta cladis cruentus aliquamdiu Aufidus, pons de cadaueribus iussu
                        ducis factus in torrente Vergelli, modii duo anulorum Carthaginem missi
                        dignitasque equestris taxata mensura. Dubium deinde non erit quin ultimum
                        illum diem habitura fuerit Roma quintumque intra diem epulari Hannibal in
                        Capitolio potuerit, si, quod Poenum illum dixisse Maharbalem Bomilcaris
                        ferunt, Hannibal quem ad modum sciret uincere, sic uti uictoria scisset. Sed
                        tum quidem illum, ut dici uolgo solet, aut fatum urbis imperaturae aut
                        ipsius mens mala et auersi a Carthagine di in diuersum abstulerunt. Cum
                        uictoria posset uti, frui maluit relictaque Roma Campaniam Tarentumque
                        peragrare; ubi mox et ipse et exercitus ardor elanguit, adeo ut uere dictum
                        sit Capuam Hannibali Cannas fuisse. Si quidem inuictum Alpibus, indomitum
                        armis, Campani — quis crederet? — soles et tepentes fontibus Baiae
                        subegerunt.</p>
                    <p>Interim respirare Romanus et quasi ab inferis emergere. Arma non erant:
                        detracta sunt templis. Deerat iuuentus: in sacramentum liberata seruitia.
                        Egebat aerarium: opes suas senatus in medium libens protulit, nec praeter
                        quod in bullis singulisque anulis erat quicquam sibi auri reliquerunt. Eques
                        secutus exemplum imitataeque equitem tribus. Denique uix suffecere tabulae,
                        uix scribarum manus Laeuino Marcelloque consulibus, cum priuatorum opes in
                        publicum deferrentur. Quid autem? In eligendis magistratibus quae
                        centuriarum sapientia, cum iuniores a senioribus consilium de creandis
                        consulibus petiuerunt. Quippe aduersus hostem totiens uictorem, tam
                        callidum, non uirtute tantum, sed suis etiam pugnare consiliis
                        oportebat.</p>
                    <p>Prima redeuntis et, ut sic dixerim, reuiuescentis imperii spes Fabius fuit,
                        qui nouam de Hannibale uictoriam commentus est, non pugnare. Hinc illi
                        cognomen nouum et rei publicae salutare Cunctator; hinc illud ex populo, ut
                        imperii scutum uocaretur. Itaque per Samnium totum, per Falernos Gauranosque
                        saltus sic macerauit Hannibalem, ut, qui frangi uirtute non poterat, mora
                        comminueretur. Inde Claudio Marcello duce etiam congredi ausus est: comminus
                        uenit et perculit in Campania sua et ab obsidione Nolae urbis excussit.
                        Ausus et Sempronio Graccho duce per Lucaniam sequi et premere terga
                        cedentis, quamuis tum — o pudor! — manu seruili pugnaret: nam hucusque tot
                        mala compulerant. Sed libertate donati fecerunt de seruitute Romanos. O
                        horribilem in tot aduersis fiduciam! Immo, o singularem animum ac spiritum
                        populi Romani! Tam artis adflictisque rebus, ut de Italia sua dubitaret,
                        ausus tamen est in diuersa respicere, cumque hostis in iugulo per Campaniam
                        Apuliamque uolitaret mediaque de Italia Africam faceret, eodem tempore et
                        hunc sustinebat et in Siciliam, Sardiniam, Hispaniam diuisa per terrarum
                        orbem arma mittebat.</p>
                    <p>Sicilia mandata Marcello. Nec diu restitit: tota enim insula in una urbe
                        superata est. Grande illud et ante id tempus inuictum caput, Syracusae,
                        quamuis Archimedis ingenio defenderentur, aliquando cesserunt. Longe illi
                        triplex murus totidemque arces, portus ille marmoreus et fons celebratus
                        Arethusae; nisi quod hactenus profuere ut pulchritudini uictae urbis
                        parceretur.</p>
                    <p>Sardiniam Gracchus arripuit. Nihil illi gentium feritas Insanorumque — nam
                        sic uocantur — inmanitas montium profuere. Saeuitum in urbes urbemque urbium
                        Caralim, ut gens contumax uilisque mortis saltem desiderio patrii soli
                        domaretur.</p>
                    <p>In Hispaniam missi Gnaeus et Publius Scipiones paene totam Poenis eripuerant,
                        sed insidiis Punicae fraudis oppressi rursum amiserant, magnis quidem illi
                        proeliis cum Punicas opes cecidissent. Sed Punicae insidiae alterum ferro
                        castra metantem, alterum, cum euasisset in turrem, cinctum facibus
                        oppresserant. Igitur in ultionem patris ac patrui missus cum exercitu
                        Scipio, cui iam grande de Africa nomen fata decreuerant, bellatricem illam,
                        uiris armisque nobilem Hispaniam, illam seminarium hostilis exercitus, illam
                        Hannibalis eruditricem — incredibile dictu — totam a Pyrenaeis montibus in
                        Herculis columnas et Oceanum recuperauit, nescias citius an felicius. Quam
                        uelociter, quattuor anni fatentur; quam facile, uel una ciuitas probat.
                        Eodem quippe quo obsessa est die capta est, omenque Africanae uictoriae
                        fuit, quod tam facile uicta est Hispaniae Carthago. Certum est tamen ad
                        profligandam prouinciam maxime profecisse singularem ducis sanctitatem,
                        quippe qui captiuos pueros puellasque praecipuae pulchritudinis barbaris
                        restituerit, ne in conspectum quidem suum passus adduci, ne quid de
                        uirginitatis integritate delibasse saltem uel oculis uideretur.</p>
                    <p>Haec inter diuersa terrarum populus Romanus. Nec ideo tamen uisceribus
                        Italiae inhaerentem submouere poterat Hannibalem. Pleraque ad hostem
                        defecerant, et dux acerrimus contra Romanos Italicis quoque uiribus
                        utebatur. Iam tamen eum plerisque oppidis et regionibus excusseramus, iam
                        Tarentos ad nos redierat, iam et Capua, sedes et domus et patria altera
                        Hannibalis, tenebatur, cuius amissio tantum Poeno duci dolorem dedit, ut
                        inde totis uiribus Romam conuerteretur. O populum dignum orbis imperio,
                        dignum omnium fauore et admiratione hominum ac deorum! Compulsus ad ultumos
                        metus ab incepto non destitit et de sua urbe sollicitus Capuam tamen non
                        omisit, sed parte exercitus sub Appio consule relicta, parte Flaccum in
                        urbem secuta, absens simul praesensque pugnabat. Quid ergo miramur mouenti
                        castra a tertio lapide Hannibali iterum ipsos deos —deos inquam, nec fateri
                        pudebit— restitisse? Tanta enim ad singulos illius motus uis imbrium effusa
                        est, tanta uentorum uiolentia coorta est, ut diuinitus hostem submoueri non
                        a caelo, sed ab urbis ipsius moenibus et Capitolio uideretur. Itaque fugit
                        et cessit et in ultimum se Italiae recepit sinum, cum urbem tantum non
                        adoratam reliquisset. Parua res dictu, sed ad magnanimitatem populi Romani
                        probandam satis efficax, quod illis ipsis quibus obsidebatur diebus ager,
                        quem Hannibal castris insederat, uenalis Romae fuit hastaeque subiectus
                        inuenit emptorem. Voluit Hannibal contra imitari fiduciam subiecitque
                        argentarias urbis tabernas: nec sector inuentus est, ut scias etiam presagia
                        fatis adfuisse.</p>
                    <p>Nihil actum erat tanta uirtute, tanto fauore etiam deorum, si quidem ab
                        Hispania Hasdrubal frater Hannibalis cum exercitu nouo, nouis uiribus, noua
                        belli mole ueniebat. Actum erat procul dubio, si uir ille se cum fratre
                        iunxisset. Sed hunc quoque, tantum quod ab Alpe descenderat, apud Metaurum
                        castra metantem Claudius Nero cum Liuio Salinatore debellat. Nero in ultimo
                        Italiae angulo submouebat Hannibalem, Liuius in diuersissimam partem, id est
                        in ipsas nascentis Italiae fauces signa conuerterat. Tanto, id est omni qua
                        longissima Italia, solo interiacente, quo consilio, qua celeritate consules
                        castra coniunxerint inopinatumque hostem conlatis signis oppresserint, neque
                        id fieri Hannibal senserit, difficile dictu est. Certe Hannibal re cognita
                        cum proiectum fratris caput ad sua castra uidisset, «agnosco», inquit,
                        «infelicitatem Carthaginis». Haec fuit illius uiri non sine praesagio quodam
                        fati inminentis prima confessio.</p>
                    <p>Iam certum erat Hannibalem etiam ipsius confessione posse uinci: sed tot
                        rerum prosperarum fiducia plenus populus Romanus magni aestimabat asperrimum
                        hostem in sua Africa debellare. Duce igitur Scipione in ipsam Africam tota
                        mole conuersus imitari coepit Hannibalem et Italiae suae clades in Africa
                        uindicare. Quas ille, dii boni, Hasdrubalis copias fudit, quos Syphacis
                        Numidici regis equitatus! Quae quantaque utriusque castra facibus inlatis
                        una nocte deleuit! Denique iam non a tertio lapide, sed ipsas Carthaginis
                        portas obsidione quatiebat. Sic factum ut haerentem atque incubantem Italiae
                        extorqueret Hannibalem. Non fuit maior sub imperio Romano dies quam ille,
                        cum duo omnium et ante et postea ducum maxime duces, ille Italiae, hic
                        Hispaniae uictor, conlatis comminus signis direxere aciem. Sed et conloquium
                        fuit inter ipsos de legibus pacis: steterunt diu mutua admiratione defixi.
                        Vbi de pace non conuenit, signa cecinere. Constat utriusque confessione nec
                        melius instrui aciem nec acrius potuisse pugnari; hoc Scipio de Hannibalis,
                        Hannibal de Scipionis exercitu praedicauerunt. Sed tamen Hannibal cessit,
                        praemiumque uictoriae Africa fuit et secutus Africam statim terrarum
                        orbis.</p>
                </div>
                <lb/>
                <div type="cap" n="23">
                    <p> Post Carthaginem uinci neminem puduit. Secutae sunt statim Africam gentes,
                        Macedonia, Graecia, Syria ceteraque omnia quodam quasi aestu et torrente
                        fortunae : sed primi omnium Macedones, adfectator quondam imperii populus.
                        Itaque quamuis tum Philippus regno praesideret, Romani tamen dimicare sibi
                        cum rege Alexandro uidebantur. — Macedonicum bellum nomine amplius quam
                        spectatione gentis fuit. Causa coepit a foedere Philippi, quo rex iam pridem
                        dominantem in Italia Hannibalem sibi socium iunxerat; postea creuit
                        inplorantibus Athenis auxilium contra regis iniurias, cum ille ultra ius
                        uictoriae in templa et aras et sepulchra ipsa saeuiret. Placuit senatui opem
                        tantis ferre supplicibus. Quippe iam gentium reges, duces, populi, nationes
                        praesidia sibi ab hac urbe repetebant. Primum igitur Laeuino consule populus
                        Romanus Ionium mare ingressus, tota Graeciae litora ueluti triumphanti
                        classe peragrauit. Spolia quippe Siciliae, Sardiniae, Hispaniae, Africae
                        praeferebat, et manifestam uictoriam nata in praetoria puppi laurus
                        pollicebatur. Aderat sponte in auxilium Attalus, rex Pergamenorum, aderant
                        Rhodii, nauticus populus, qui nauibus a mari, consul a terris omnia equis
                        uirisque quatiebat. Bis uictus, bis fugatus rex, bis exutus castris, cum
                        tamen nihil terribilius Macedonibus fuit ipso uolnerum adspectu, quae non
                        spiculis nec sagittis nec ullo Graeculo ferro sed ingentibus pilis nec
                        minoribus adacta gladiis ultra mortem patebant. Enimuero Flaminino duce
                        inuios antea Chaonum montes Aoumque amnem per abrupta uadentem et ipsa
                        Macedoniae claustra penetrauimus. Introisse uictoria fuit. Nam postea
                        numquam ausus congredi rex ad tumulos, quos Cynocephalas uocant, uno ac ne
                        hoc quidem iusto proelio opprimitur. Et illi quidem consul pacem dedit
                        regnumque concessit, mox, ne quid esset hostile, Thebas et Euboean et
                        grassantem sub Nabide suo Lacedaemona compescuit. Graeciae uero ueterem
                        statum reddidit, ut legibus uiueret suis et auita libertate frueretur. Quae
                        gaudia, quae uociferationes fuerunt, cum hoc forte Nemeae in theatro
                        quinquennalibus ludis a praecone caneretur! Quo certauere plausu! Quid
                        florum in consulem profuderunt! Et iterum iterumque praeconem repetere uocem
                        illam iubebant, qua libertas Achaiae pronuntiabatur, nec aliter illa
                        consulari sententia quam modulatissimo aliquo tibiarum aut fidium cantu
                        fruebantur.</p>
                </div>
                <lb/>
                <div type="cap" n="24">
                    <p> Macedoniam statim et regem Philippum Antiochus excepit quodam casu, quasi de
                        industria sic adgubernante fortuna, ut quem ad modum ab Africa in Europam,
                        sic ab Europa in Asiam ultro se suggerentibus causis imperium procederet, et
                        cum terrarum orbis situ ipse ordo uictoriarum nauigaret. Non aliud
                        formidolosius fama bellum fuit; quippe cum Persas et orientem, Xerxen atque
                        Darium cogitarent, quando perfossi inuii montes, quando uelis opertum mare
                        nuntiaretur. Ad hoc caelestes minae territabant, cum umore continuo Cumanus
                        Apollo sudaret. Sed hic fauentis Asiae suae numinis timor erat. Nec sane
                        uiris, opibus, armis quidquam copiosius Syria; sed in manus tam ignaui regis
                        inciderat, ut nihil fuerit in Antiocho speciosius quam quod a Romanis uictus
                        est. Inpulere regem in id bellum illinc Thoas Aetoliae princeps, inhonoratam
                        apud Romanos querens aduersus Macedonas militiae suae societatem, hinc
                        Hannibal, qui in Africa uictus, profugus et pacis inpatiens hostem populo
                        Romano toto orbe quaerebat. Et quod illud fuisset periculum, si se consiliis
                        eius rex tradidisset, id est si Asiae uiribus usus fuisset miser Hannibal!
                        Sed rex suis opibus et nomine regio fretus satis habuit bellum mouere.
                        Europa iam dubio procul iure belli ad Romanos pertinebat. Hic Lysimachiam,
                        urbem in litore Thracio positam a maioribus suis, Antiochus ut hereditario
                        iure repetebat. Hoc uelut sidere, Asiatici belli mota tempestas. Et maximus
                        regum, contentus fortiter indixisse bellum, cum ingenti strepitu ac tumultu
                        mouisset ex Asia, occupatis statim insulis Graeciaeque litoribus, otia et
                        luxus quasi uictor agitabat. Euboean insulam continenti adhaerentem tenui
                        freto reciprocantibus aquis Euripus abscidit. Hic ille positis aureis
                        sericisque tentoriis sub ipso freti murmure, cum praefluentes aquae tibiis
                        fidibusque concinerent, conlatis undique quamuis per hiemem rosis, ne non
                        aliquo genere ducem agere uideretur, uirginum puerorumque dilectus habebat.
                        Talem ergo regem iam luxuria sua debellatum Acilio Glabrione consule populus
                        Romanus in insula adgressus ipso statim aduentus sui nuntio coegit ab insula
                        fugere. Tum praecipitem apud Thermopylas adsecutus, locum trecentorum
                        Laconum speciosa caede memorandum, ne ibi quidem fiducia loci resistentem
                        mari ac terra cedere coegit. Statim et e uestigio itur in Syriam. Classis
                        regia Polyxenidae Hannibalique commissa —nam rex proelium nec spectare
                        poterat— duce Aemilio Regillo, adremigantibus Rhodis tota laceratur. Ne sibi
                        placeant Athenae: in Antiocho uicimus Xerxen, in Aemilio Alcibiaden
                        aequauimus, Epheso Salamina pensauimus. Tum consule Scipione, cui frater,
                        ille modo uictor Carthaginis Africanus, uoluntaria legatione aderat,
                        debellari regem placet. Et iam toto cesserat mari, sed nos imus ulterius.
                        Maeandrum ad amnem montemque Sipylum castra ponuntur. Hic rex incredibile
                        dictu quibus auxiliis, quibus copiis consederat. Trecenta milia peditum,
                        equitum falcatorumque curruum non minor numerus. Elephantis ad hoc inmensae
                        magnitudinis, auro, purpura, argento et suo ebore fulgentibus, aciem
                        utrimque uallauerat. Sed haec omnia praepedita magnitudine sua, ad hoc
                        imbre, qui subito superfusus mira felicitate Persicos arcus corruperat.
                        Primum trepidatio, mox fuga, deinde triumphus fuerunt. Victo et supplici
                        pacem partemque regni dari placuit eo libentius, quod tam facile
                        cessisset.</p>
                </div>
                <lb/>
                <div type="cap" n="25">
                    <p> Syriaco bello successit, et debebat, Aetolicum. Victo quippe Romanus
                        Antiocho faces Asiatici belli persequebatur. Ergo Fuluio Nobiliori mandata
                        ultio est. Hic protinus caput gentis Ambraciam, regiam Pyrrhi, machinis
                        quatit. Secuta deditio est. Aderant Aetolorum precibus Attici, Rhodii, et
                        memineramus auxilii: sic placuit ignoscere. Serpsit tamen latius in proximos
                        bellum omnemque late Cephalleniam, Zacynthon et quidquid insularum in eo
                        mari inter Ceraunios montes iugumque Maleum: Aetoli belli accessio
                        fuerunt.</p>
                </div>
                <lb/>
                <div type="cap" n="26">
                    <p> Histri secuntur Aetolos; quippe bellantes eos nuper adiuuerant. Et initia
                        pugnae hosti prospera fuerunt eademque exitii causa. Nam cum Gnaei Manli
                        castra cepissent opimaeque praedae incubarent, epulantes ac ludibundos
                        plerosque, qui aut ubi essent prae poculis nescientes, Appius Pulcher
                        inuadit. Sic cum sanguine et spiritu male partam reuomuere uictoriam. Ipse
                        rex Aepulo equo inpositus, cum subinde crapula et capitis errore lapsaret,
                        captum sese uix et aegre, postquam expergefactus est, didicit.</p>
                </div>
                <lb/>
                <div type="cap" n="27">
                    <p> Gallograeciam quoque Syriaci belli ruina conuoluit. Fuerint inter auxilia
                        regis Antiochi, an fuisse cupidus triumphi Manlius Volso simulauerit,
                        dubium; certe negatus est uictori triumphus, quia causam belli non
                        adprobauit. Ceterum gens Gallograecorum, sicut ipsum nomen indicio est,
                        mixta et adulterata est: reliquiae Gallorum, qui Brenno duce uastauerant
                        Graeciam, orientem secuti, in media Asine parte sederunt; itaque, uti frugum
                        semina mutato solo degenerant, sic illa genuina feritas eorum Asiatica
                        amoenitate mollita est. Duobus itaque proeliis fusi fugatique sunt, quamuis
                        sub aduentu hostis relictis sedibus in altissimos se montes recepissent.
                        Tolostobogi Olympum, Tectosagi Magabam insederant. Vtrimque fundis
                        sagittisque detracti in perpetuam se pacem dediderunt. Sed alligati miraculo
                        quidam fuere, cum catenas morsibus et ore temptassent, cum offocandas
                        inuicem fauces praebuissent. Nam Orgiacontis regis uxor a centurione stuprum
                        passa memorabili exemplo custodiam euasit, reuolsumque adulteri hostis caput
                        ad maritum reportauit.</p>
                </div>
                <lb/>
                <div type="cap" n="28">
                    <p> Dum aliae aliaeque gentes Syriaci belli secuntur ruinam, Macedonia rursus se
                        erexit. Fortissimum populum memoria et recordatio suae nobilitatis agitabat,
                        et successerat Philippo filius Perses, qui semel in perpetuum uictam esse
                        Macedoniam non putabat ex gentis dignitate. Multo uehementius sub hoc
                        Macedones quam sub patre consurgunt. Quippe Thracas in uires suas traxerant,
                        atque ita industriam Macedonum uiribus Thracum, ferociam Thracum disciplina
                        Macedonica temperauere. Accessit his consilium ducis, qui situm regionum
                        suarum a summo speculatus Haemo positis per abrupta castris ita Macedoniam
                        suam armis ferroque uallauerat, ut non reliquisse aditum nisi a caelo
                        uenturis hostibus uideretur. Tamen Marcio Philippo consule eam prouinciam
                        ingressus populus Romanus, exploratis diligenter accessibus per Ascurida
                        paludem Perrhaebosque tumulos illa uolucribus quoque, ut uidebantur, inuia
                        accessit regemque securum et nihil tale metuentem subita belli inruptione
                        deprehendit. Cuius tanta trepidatio fuit, ut pecuniam omnem in mare iusserit
                        mergi ne periret, classem cremari ne incenderetur. Paulo consule, cum maiora
                        et crebriora essent inposita praesidia, per alias uias Macedonia deprensa
                        est, summa quidem arte et industria ducis, cum alia eminatus alia
                        inrepsisset. Cuius aduentus ipse adeo terribilis regi fuit, ut interesse non
                        auderet, sed gerenda ducibus bella mandauerit. Absens ergo uictus fugit in
                        maria insulamque Samothracen, fretus celebri religione, quasi templa et arae
                        possent defendere, quem nec montes sui nec arma potuissent. Nemo regum
                        diutius amissae fortunae conscientiam retinuit. Supplex cum scriberet ad
                        imperatorem ab illo quo confugerat templo nomenque epistolae notaret suum,
                        regem addidit. Sed nec reuerentior captae maiestatis alius Paulo fuit. Cum
                        in conspectum uenisset hostis, in tribunali recepit et conuiuiis adhibuit
                        liberosque admonuit suos ut fortunam, cui tantum liceret, reuererentur.
                        Inter pulcherrimos hunc quoque populus Romanus de Macedonia duxit ac uidit
                        triumphum; quippe cuius spectaculo triduum impleuerit. Primus dies signa
                        tabulasque, sequens arma pecuniam transuexit, tertius captiuos ipsumque
                        regem adtonitum adhuc tamquam subito malo et stupentem. Sed multo prius
                        gaudium uictoriae populus Romanus quam epistolis uictoris praeceperat.
                        Quippe eodem die quo uictus est Perses in Macedonia, Romae cognitum est: duo
                        iuuenes candidis equis apud Iuturnae lacum puluerem et cruorem abluebant. Hi
                        nuntiauere. Castorem et Pollucem fuisse creditum uolgo, quod gemini
                        fuissent; interfuisse bello, quod sanguine maderent; a Macedonia uenire,
                        quod adhuc anhelarent.</p>
                </div>
                <lb/>
                <div type="cap" n="29">
                    <p> Macedonici belli contagio traxit Illyrios; si quidem, ut Romanum a tergo
                        distringerent, a Perse rege conducti pecunia militauerunt. Sine mora ab
                        Anicio praetore subiguntur. Scodram caput gentis delesse suffecit; statim
                        secuta deditio est. Denique hoc bellum ante finitum est quam geri Romae
                        nuntiaretur.</p>
                </div>
                <lb/>
                <div type="cap" n="30">
                    <p> Quodam fato, quasi ita conuenisset inter Poenos et Macedonas ut tertio
                        quoque uincerentur, eodem tempore utrique arma mouerunt. Sed prior iugum
                        excutit Macedo, aliquanto quam ante grauior, dum contemnitur. Causa belli
                        prope erubescenda. Quippe regnum pariter et bellum uir ultimae sortis
                        Andriscus inuaserat, dubium liber an seruus, mercennarius certe; sed
                            qui<del>a</del> uolgo Philippus ex similitudine Philippi Persae filii
                        uocabatur, regiam formam, regium nomen, animum quoque regis inpleuit. Igitur
                        dum haec ipsa contemnit populus Romanus, Iuuentio praetore contentus, uirum
                        non Macedonicis modo, sed Thraciae quoque auxiliis ingentibus ualidum temere
                        temptauit inuictusque <del>non</del> a ueris regibus, <del>sed</del> ab illo
                        imaginario et scaenico rege superatus est. Sed consul Metellus amissum cum
                        legione praetorem plenissime ultus est. Nam et Macedoniam seruitute multauit
                        et ducem belli deditum ab eo, ad quem confugerat, Thraciae regulo in urbem
                        in catenis reduxit, hoc quoque illi in malis suis indulgente fortuna, ut de
                        eo populus Romanus quasi de rege uero triumpharet.</p>
                </div>
                <lb/>
                <div type="cap" n="31">
                    <p> Tertium cum Africa bellum et tempore exiguum — nam quadriennio raptum est —
                        et in comparationem priorum minimum labore — non enim tam cum uiris quam cum
                        ipsa urbe pugnatum est — sed plane maximum euentu: quippe tandem Carthago
                        finita est. Atquin si quis trium temporum momenta consideret, primo
                        commissum est bellum, profligatum secundo, tertio uero confectum. Sed huius
                        causa belli, quod contra foederis legem aduersus Numidas quidem, sed
                        parassent classem et exercitum. Frequens autem Masinissa finis territabat;
                        sed huic ut bono socioque regi fauebatur. Cum de bello sederet, de belli
                        fine tractatum est. Cato inexpiabili odio delendam esse Carthaginem, et cum
                        de alio consuleretur, pronuntiabat, Scipio Nasica seruandam, ne metu ablato
                        aemulae urbis luxuriari felicitas urbis inciperet; medium senatus elegit, ut
                        urbs tantum loco moueretur. Nihil enim speciosius uidebatur quam esse
                        Carthaginem, quae non timeretur. Igitur Manilio Censorinoque consulibus
                        populus Romanus adgressus Carthaginem spe pacis iniecta traditam a
                        uolentibus classem sub ipso ore urbis incendit. Tum euocatis principibus, si
                        salui esse uellent, ut migrarent finibus imperauit. Quod pro rei atrocitate
                        adeo mouit iras, ut extrema mallent. Comploratum igitur publice statim et
                        pari uoce clamatum est «ad arma!» seditque sententia, quoquo modo
                        rebellandum; non quia iam spes ulla superesset, sed quia patriam suam
                        mallent hostium quam suis manibus euerti. Qui rebellantium fuerit furor, uel
                        hinc intellegi pote est, quod in usum nouae classis tecta domuum
                        resciderunt; in armorum officinas aurum et argentum pro aere ferroque
                        conflatum est, in tormentorum uincula matronae crinis suos contulerunt.
                        Mancino deinde consule, terra marique feruebat obsidio. Operti portus,
                        nudatus et primus et sequens, iam et tertius murus, cum tamen Byrsa, quod
                        nomen arci fuit, quasi altera ciuitas resistebat. Quamuis profligato urbis
                        excidio, tamen fatale Africae nomen Scipionum uidebatur. Igitur in alium
                        Scipionem conuersa res publica finem belli reposcebat. Hunc Paulo Macedonico
                        procreatum Africani illius magni filius in decus gentis adsumpserat, hoc
                        scilicet fato, ut quam urbem concusserat auus, nepos eius euerteret. Sed
                        quem ad modum maxime mortiferi morsus solent esse morientium bestiarum, sic
                        plus negoti fuit cum semiruta Carthagine quam cum integra. Compulsis in unam
                        arcem hostibus portum quoque mari Romanus obstruxerat. Illi alterum sibi
                        portum ab alia urbis parte foderunt, nec ut fugerent; sed qua nemo illos nec
                        euadere posse credebat, inde quasi enata subito classis erupit, cum interim
                        iam diebus, iam noctibus noua aliqua moles, noua machina, noua perditorum
                        hominum manus quasi ex obruto incendio subita de cineribus flamma prodibat.
                        Deploratis nouissime rebus triginta sex milia uirorum se dediderunt, quo
                        minus credas, duce Hasdrubale. Quanto fortius femina et uxor ducis! Quae
                        conprehensis duobus liberis a culmine se domus in medium misit incendium,
                        imitata reginam quae Carthaginem condidit. Quanta urbs deleta sit, ut de
                        ceteris taceam, uel ignium mora probari pote est. Quippe per continuos decem
                        et septem dies uix potuit incendium exstingui quod domibus ac templis suis
                        sponte hostes inmiserant; ut, quatenus urbs eripi Romanis non poterat,
                        triumphus arderet.</p>
                </div>
                <lb/>
                <div type="cap" n="32">
                    <p> Quasi saeculum illud euersionibus urbium curreret, ita Carthaginis ruinam
                        statim Corinthos excepit, Achaiae caput, Graeciae decus, inter duo maria,
                        Ionium et Aegaeum, quasi spectaculo exposita. Haec — facinus indignum — ante
                        oppressa est quam in numerum certorum hostium referretur. Critolaus causa
                        belli, qui libertate a Romanis data aduersus ipsos usus est legatosque
                        Romanos, dubium an et manu, certe oratione uiolauit. Igitur Metello
                        ordinanti cum maxime Macedoniam mandata est ultio; et hinc Achaicum bellum.
                        Ac primum Critolai manum Metellus consul per patentis Elidos campos toto
                        cecidit Alphio. Et uno proelio peractum erat bellum; iam et urbem ipsam
                        terrebat obsidio; sed — fata rerum — cum Metellus dimicasset, ad uictoriam
                        Mummius uenit. Hic alterius ducis Diaei late exercitum sub ipsis Isthmi
                        faucibus fudit geminosque portus sanguine infecit. Tum ab incolis deserta
                        ciuitas direpta primum, deinde tuba praecinente deleta est. Quid signorum,
                        quid uestium quidue tabularum raptum incensum atque proiectum est! Quantas
                        opes et abstulerit et cremauerit hinc scias, quod quidquid Corinthii aeris
                        toto orbe laudatur incendio superfuisse comperimus. Nam et aeris notam
                        pretiosiorem ipsa opulentissimae urbis fecit iniuria, quia incendio
                        permixtis plurimis statuis atque simulacris aeris auri argentique uenae in
                        commune fluxerunt.</p>
                </div>
                <lb/>
                <div type="cap" n="33">
                    <p> Vt Carthaginem Corinthos, ita Corinthon Numantia secuta est; nec deinde orbe
                        toto quidquam intactum armis fuit. Post illa duo clarissimarum urbium
                        incendia late atque passim, nec per uices, sed simul pariter quasi unum
                        undique bellum fuit; prorsus ut illae, quasi agitantibus uentis, diffudisse
                        quaedam belli incendia orbe toto uiderentur.</p>
                    <p>Hispaniae numquam animus fuit aduersum nos uniuersae consurgere, numquam
                        conferre uires suas libuit, neque aut imperium experiri aut libertatem tueri
                        suam publice. Alioquin ita undique mari Pyrenaeoque uallata est, ut ingenio
                        situs ne adiri quidem potuerit. Sed ante a Romanis obsessa est quam se ipsa
                        cognosceret, et sola omnium prouinciarum uires suas postquam uicta est,
                        intellexit. In hac prope ducentos per annos dimicatum est a primis
                        Scipionibus in primum Caesarem Augustum, non continuo nec cohaerenter, sed
                        prout causae lacessierant, nec cum Hispanis initio, sed cum Poenis in
                        Hispania. Inde contagium serpens causaeque bellorum.</p>
                    <p>Prima per Pyrenaeum iugum signa Romana Publius et Gnaeus Scipiones intulerunt
                        proeliisque ingentibus Hannonem et Hasdrubalem fratres Hannibalis
                        ceciderunt; raptaque erat impetu Hispania, nisi fortissimi uiri in ipsa
                        uictoria sua oppressi Punica fraude cecidissent, terra marique uictores.
                        Igitur quasi nouam integramque prouinciam ultor patris et patrui Scipio ille
                        mox Africanus inuasit, isque statim capta Carthagine et aliis urbibus, non
                        contentus Poenos expulisse, stipendiariam nobis prouinciam fecit, omnes
                        citra ultraque Hiberum subiecit imperio primusque Romanorum ducum uictor ad
                        Gades et Oceani ora peruenit. Plus est prouinciam retinere quam facere.
                        Itaque per partes iam huc, iam illuc missi duces, qui ferocissimas et in id
                        tempus liberas gentes ideoque inpatientes iugi multo labore nec incruentis
                        certaminibus seruire docuerunt. Cato ille censorius Celtiberos, id est robur
                        Hispaniae, aliquot proeliis fregit. Gracchus, pater ille Gracchorum, eosdem
                        centum et quinquaginta urbium euersione multauit. Metellus ille, cui ex
                        Macedonia cognomen, meruerat et Celtibericus fieri, cum et Contrebiam
                        memorabili cepisset exemplo et Nertobrigae maiore gloria pepercisset.
                        Lucullus Turdulos atque Vaccaeos, de quibus Scipio ille posterior singulari
                        certamine, cum rex fuisset prouocator, opima rettulerat. Decimus Brutus
                        aliquanto latius Celticos Lusitanosque et omnis Callaeciae populos
                        formidatumque militibus flumen Obliuionis, peragratoque uictor Oceani litore
                        non prius signa conuertit quam cadentem in maria solem obrutumque aquis
                        ignem non sine quodam sacrilegii metu et horrore deprendit.</p>
                    <p>Sed tota certaminum moles cum Lusitanis fuit et Numantinis. Nec inmerito.
                        Quippe solis gentium Hispaniae duces contigerunt. Fuisset et cum omnibus
                        Celtiberis, nisi dux illius motus initio belli ui oppressus esset, summus
                        uir astu et audacia, si processisset, Olyndicus, qui hastam argenteam
                        quatiens quasi caelo missam, uaticinanti similis omnium in se mentes
                        conuerterat. Sed cum pari temeritate sub nocte castra consulis adisset,
                        iuxta tentorium ipsum pilo uigilis exceptus est. Ceterum Lusitanos Viriatus
                        erexit, uir calliditatis acerrimae, qui ex uenatore latro, ex latrone subito
                        dux atque imperator et, si fortuna cessisset, Hispaniae Romulus, non
                        contentus libertatem suorum defendere, per quattuordecim annos omnia citra
                        ultraque Hiberum et Tagum igni ferroque populatus, castra etiam praetorum
                            <supplied>et</supplied> praesidia adgressus, Claudium Vnimanum paene ad
                        internecionem exercitus cecidisset <supplied>et</supplied> insignia trabeis
                        et fascibus nostris quae ceperat in montibus suis tropaea fixisset. Tandem
                        eum Fabius Maximus consul oppresserat; sed a successore Popilio uiolata
                        uictoria est: quippe qui conficiendae rei cupidus, fractum ducem et extrema
                        deditionis agitantem per fraudem et insidias et domesticos percussores
                        adgressus, hanc hosti gloriam dedit, ut uideretur aliter uinci non
                        potuisse.</p>
                </div>
                <lb/>
                <div type="cap" n="34">
                    <p> Numantia quantum Carthaginis, Capuae, Corinthi opibus inferior, ita uirtutis
                        nomine et honore par omnibus, summumque, si uiros aestimes, Hispaniae decus.
                        Quippe quae sine muro, sine turribus, modice edito in tumulo apud flumen
                        sita, quattuor milibus Celtiberorum quadraginta exercitum per annos undecim
                        sola sustinuit, nec sustinuit modo, sed saeuius aliquanto perculit
                        pudendisque foederibus adfecit. Nouissime, cum inuictam esse constaret, opus
                        fuit eo qui Carthaginem euerterat.</p>
                    <p>Non temere, si fateri licet, ullius causa belli iniustior. Segidenses, socios
                        et consanguineos suos, Romanorum manibus elapsos, exceperant. Habita pro his
                        deprecatio nihil ualuit. Cum se ab omni bellorum contagione remouerent, in
                        legitimi foederis pretium iussi arma deponere. Hoc sic a barbaris acceptum,
                        quasi manus absciderentur. Itaque statim Megarauico fortissimo duce ad arma
                        conuersi. Pompeium proelio adgressi, foedus tamen maluerunt, cum debellare
                        potuissent; Hostilium deinde Mancinum: hunc quoque adsiduis caedibus
                        subegerunt, ut ne oculos quidem aut uocem Numantini uiri quisquam
                        sustineret. Tamen cum hoc quoque foedus maluere, contenti armorum manubiis,
                        cum ad internecionem saeuire potuissent. Sed non minus Numantini quam
                        Caudini illius foederis flagrans ignominia ac pudore populus Romanus dedecus
                        quidem praesentis flagitii deditione Mancini expiauit, ceterum duce
                        Scipione, Carthaginis incendiis ad excidia urbium inbuto, tandem etiam in
                        ultionem excanduit. Sed tum acrius in castris quam in campo, nostro cum
                        milite quam cum Numantino proeliandum fuit. Quippe adsiduis et iniustis et
                        seruilibus maxime operibus adtriti ferre plenius uallum, qui arma nescirent,
                        luto inquinari, qui sanguine nollent, iubebantur. Ad hoc scorta, calones,
                        sarcinae nisi ad usum necessariae amputantur. Tanti esse exercitum quanti
                        imperatorem uere proditum est. Sic redacto in disciplinam milite commissa
                        acies, quodque nemo uisurum se umquam sperauerat, factum ut fugientes
                        Numantinos quisquam uideret. Dedere etiam se uolebant, si toleranda uiris
                        imperarentur. Sed cum Scipio ueram uellet et sine exceptione uictoriam, eo
                        necessitatum compulsi primum ut destinata morte in proelium ruerent, cum se
                        prius epulis quasi inferiis inpleuissent carnis semicrudae et celiae; sic
                        uocant indigenam ex frumento potionem. Intellectum ab imperatore consilium:
                        itaque non est permissa pugna morituris. Cum fossa atque lorica quattuorque
                        castris circumdatos fames premeret, a duce orantes proelium, ut tamquam
                        uiros occideret, ubi non inpetrabant, placuit eruptio. Sic conserta manu
                        plurimi occisi, et cum urgueret fames, aliquantisper inde uixerunt.
                        Nouissime consilium fugae sedit; sed hoc quoque ruptis equorum cingulis
                        uxores ademere, summo scelere per amorem. Itaque deplorato exitu in ultimam
                        rabiem furoremque conuersi, postremo Rhoecogene duce se, suos, patriam,
                        ferro, ueneno, subiecto undique igni peremerunt. Macte <del>esse</del>
                        fortissimam et meo iudicio beatissimam in ipsis malis ciuitatem! Adseruit
                        cum fide socios, populum orbis terrarum uiribus fultum sua manu aetate tam
                        longa sustinuit. Nouissime maximo duce oppressa ciuitas nullum de se gaudium
                        hosti reliquit. Vnus enim uir Numantinus non fuit qui in catenis duceretur;
                        praeda, ut de pauperrimis, nulla: arma ipsi cremauerunt. Triumphus fuit
                        tantum de nomine.</p>
                    <p>Hactenus populus Romanus pulcher, egregius, pius, sanctus atque magnificus:
                        reliqua saeculi, ut grandia aeque, ita uel magis turbida et foeda,
                        crescentibus cum ipsa magnitudine imperii uitiis; adeo ut, si quis hanc
                        tertiam eius aetatem transmarinam, quam ducentorum annorum fecimus, diuidat,
                        centum hos priores, quibus Africam, Macedoniam, Siciliam, Hispaniam domuit,
                        aureos, sicut poetae canunt, iure meritoque fateatur, centum sequentes
                        ferreos plane et cruentos et si quid inmanius; quippe qui Iugurthinis,
                        Cimbricis, Mithridaticis, Parthicis, piraticis bellis, Gallicis atque
                        Germanicis, quibus caelum ipsum gloria ascendit, Gracchanas Drusianasque
                        caedes, ad hoc seruilia bella iniscuerint et, ne quid turpitudini desit,
                        gladiatoria. Denique in se ipse conuersus Marianis atque Sullanis, nouissime
                        Pompei et Caesaris manibus, quasi per rabiem et furorem — nefas! — semet
                        ipse lacerauit. Quae etsi iuncta inter se sunt omnia atque confusa, tamen
                        quo melius appareant, simul et ne scelera uirtutibus obstrepant, separatim
                        perferentur, priusque, ut coepimus, iusta illa et pia cum exteris gentibus
                        bella memorabimus, ut magnitudo crescentis in dies imperii appareat; tum ad
                        illa ciuium scelera turpesque et inpias pugnas reuertemur.</p>
                </div>
                <lb/>
                <div type="cap" n="35">
                    <p> Victa ad occasum Hispania populus Romanus ad orientem pacem agebat, nec
                        pacem modo, sed inusitata et incognita quadam felicitate relictae regiis
                        hereditatibus opes et tota insemel regna ueniebant. Attalus, rex
                        Pergamenorum, regis Eumenis filius, socii quondam conmilitonisque nostri,
                        testamentum reliquit: «populus Romanus bonorum meorum heres esto. In bonis
                        regiis haec fuerunt». Adita igitur hereditate prouinciam populus Romanus non
                        quidem bello nec armis, sed, quod aequius, testamenti iure retinebat. Sed
                        hanc difficile dictu est utrum facilius amiserit populus Romanus an
                        recuperauerit. Aristonicus, regii sanguinis ferox iuuenis, urbis regibus
                        parere consuetas partim facile sollicitat, paucas resistentis, Myndon,
                        Samon, Colophona ui recepit, Crassi quoque praetoris cecidit exercitum
                        ipsumque cepit. Sed ille memor et familiae et Romani nominis custodem sui
                        barbarum uirgula excaecat et in exitium sui, quod uolebat, ita concitat. Mox
                        a Perperna domitus et captus et per deditionem in uinculis habitus. Aquilius
                        Asiatici belli reliquias confecit, mixtis — nefas! — ueneno fontibus ad
                        deditionem quarundam urbium. Quae res ut maturam, ita infamem fecit
                        uictoriam, quippe cum contra fas deum moresque maiorum medicaminibus inpuris
                        in id tempus sacrosancta Romana arma uiolasset.</p>
                </div>
                <lb/>
                <div type="cap" n="36">
                    <p> Haec ad orientem; sed non ad meridianam plagam eadem quies. Qui speraret
                        post Carthaginem aliquod in Africa bellum? Atqui non leuiter se Numidia
                        concussit, et fuit in Iugurtha quod post Hannibalem timeretur. Quippe rex
                        callidissimus populum Romanum armis inclitum et inuictum opibus adgressus
                        est. Citra spem omnium fortuna cessit, ut rex fraude praecipuus fraude
                        caperetur. Hic, auo Masinissa et Micipsa patre per adoptionem, cum
                        interficere fratres statuisset agitatus regni cupiditate, nec illos magis
                        quam senatum populumque Romanum, quorum in fide et clientela regnum erat,
                        metueret, primum scelus mandat insidiis. Potitus Hiempsalis capite cum se in
                        Adherbalem conuertisset isque Romam profugisset, missa per legatos pecunia
                        traxit in sententiam suam senatum. Et haec eius fuit de nobis prima
                        uictoria. Missos deinde, qui regnum inter illum Adherbalemque diuiderent,
                        similiter adgressus, cum in Scauro ipsos Romani imperii mores expugnasset,
                        inchoatum nefas perfecit audacia. Sed non diu latent scelera. Corruptae
                        nefas legationis erupit placuitque persegui bello parricidam. Primus in
                        Numidiam Calpurnius Bestia consul inmittitur; sed rex, peritus fortius
                        aduersus Romanos aurum esse quam ferrum, pacem emit. Cuius flagitii reus cum
                        interueniente publica fide a senatu arcesseretur, pari audacia et uenit et
                        competitorem imperii Massiuam inmisso percussore confecit. Haec altera
                        contra regem fuit causa bellandi. Igitur sequens ultio mandatur Albino. Sed
                        huius quoque — pro dedecus! — frater ita corrupit exercitum, ut uoluntaria
                        nostrorum fuga uinceret Numida castrisque poteretur, addito etiam turpi
                        foedere in pretium salutis, quo quos emerat dimisit exercitus. Tandem in
                        ultionem non tam imperii Romani quam pudoris Metellus adsurgit, qui
                        callidissime hostem nunc precibus, nunc minis, iam simulata, iam uera fuga
                        eludentem artibus suis adgressus est. Agrorum atque uicorum populatione non
                        contentus in ipsa Numidiae capita impetum fecit; et Zamam quidem frustra
                        adsiluit, ceterum Thalam, grauem armis thensaurisque regiis, diripuit. Tunc
                        urbibus exutum regem et iam finium suorum regnique fugitiuum per Mauros
                        atque Gaetuliam sequebatur. Postremo Marius auctis admodum copiis, cum pro
                        obscuritate generis sui capite censos sacramento adegisset, iam fusum et
                        saucium regem adortus, non facilius tamen uicit quam si integrum ac
                        recentem. Hic et urbem Herculi conditam Capsam, in media Africa siti
                        anguibus harenisque uallatam, mira quadam felicitate superauit, et saxeo
                        inditam monti Muluccham urbem per Ligurem aditu arduo inaccessoque
                        penetrauit. Mox non ipsum modo, sed Bocchum quoque Mauretaniae regem, iure
                        sanguinis Numidam uindicantem, apud oppidum Cirtam grauiter cecidit. Qui ubi
                        diffisus rebus suis alienae cladis accessio fieri timet, pretium foederis
                        atque amicitiae regem facit. Sic fraudulentissimus regum fraude gener soceri
                        sui in insidias deductus Sullae in manum traditur, tandemque opertum catenis
                        Iugurtham in triumpho populus Romanus adspexit. Sed ille quoque, quamuis
                        uictus ac uinctus, uidit urbem, quam uenalem et quandoque perituram, si
                        habuisset emptorem, frustra cecinerat. Iam, ut uenalis fuisset, habuit
                        emptorem; cum illum euaserit, certum erit non esse perituram.</p>
                </div>
                <lb/>
                <div type="cap" n="37">
                    <p> Sic ad meridiem populus Romanus. Multo atrocius et multipliciter magis a
                        septentrione uenientem<supplied><gap/></supplied> Nihil hac plaga infestius.
                        Atrox caelum, perinde ingenia. Omni igitur tractu uiolentus hostis a dextris
                        atque laeuis et a medio septentrionis erupit.</p>
                    <p>Prima trans Alpes arma nostra sensere Saluuii, cum de incursionibus eorum
                        fidissima atque amicissima ciuitas Massilia quereretur; Allobroges deinde et
                        Aruerni, cum aduersus eos similes Haeduorum querelae opem et auxilium
                        nostrum flagitarent: utriusque uictoriae testes Isara et Vindelicus amnes et
                        inpiger fluminum Rhodanus. Maximus barbaris terror elephanti fuere,
                        inmanitati gentium pares. Nihil tam conspicuum in triumpho quam rex ipse
                        Bituitus discoloribus in armis argenteoque carpento, qualis pugnauerat.
                        Vtriusque uictoriae quod quantumque gaudium fuerit, uel hinc aestimari
                        potest, quod et Domitius Ahenobarbus et Fabius Maximus ipsis quibus
                        dimicauerant locis saxeas erexere turres, et desuper exornata armis
                        hostilibus tropaea fixerunt, cum hic mos inusitatus fuerit nostris. Numquam
                        enim populus Romanus hostibus domitis uictoriam exprobrauit.</p>
                </div>
                <lb/>
                <div type="cap" n="38">
                    <p> Cimbri, Teutoni atque Tigurini ab extremis Galliae profugi, cum terras eorum
                        inundasset Oceanus, nouas sedes toto orbe quaerebant, exclusique et Gallia
                        et Hispania cum in Italiam demigrarent, misere legatos in castra Silani,
                        inde ad senatum, petentes ut Martius populus aliquid sibi terrae daret quasi
                        stipendium, ceterum ut uellet manibus atque armis suis uteretur. Sed quas
                        daret terras populus Romanus agrariis legibus intra se dimicaturus? Repulsi
                        igitur, quod nequiuerant precibus, armis petere coeperunt. Sed nec primum
                        impetum barbarorum Silanus, nec secundum Mallius, nec tertium Caepio
                        sustinere potuerunt; omnes fugati, exuti castris. Actum erat, nisi Marius
                        illi saeculo contigisset. Ille quoque non ausus congredi statim militem
                        tenuit in castris, donec inuicta illa rabies et impetus, quem pro uirtute
                        barbari habent, consenesceret. Recessere igitur increpantes et — tanta erat
                        capiendae urbis fiducia — consulentes, si quid ad uxores suas mandarent. Nec
                        segnius quam minati fuerant tripertito agmine per Alpes, id est claustra
                        Italiae, ferebantur. Marius mira statim uelocitate occupatis compendiis
                        praeuenit hostem, prioresque Teutonas sub ipsis Alpium radicibus adsecutus
                        in loco quem Aquas Sextias uocant quo — fidem numinum! — proelio oppressit!
                        Vallem fluuiumque medium hostes tenebant, nostris aquarum nulla copia.
                        Consultone id egerit imperator, an errorem in consilium uerterit, dubium;
                        certe necessitate aucta uirtus causa uictoriae fuit. Nam flagitante aquam
                        exercitu, «si uiri», inquit, «estis, en, illic habetis». Itaque tanto ardore
                        pugnatum est eaque caedes hostium fuit, ut uictor Romanus de cruento flumine
                        non plus aquae biberit quam sanguinis barbarorum. Certe rex ipse Teutobodus,
                        quaternos senosque equos transilire solitus, uix unum, cum fugeret,
                        ascendit, proximoque in saltu comprehensus insigne spectaculum triumphi
                        fuit. Quippe uir proceritatis eximiae super tropaea sua eminebat.</p>
                    <p>Sublatis funditus Teutonis in Cimbros conuertitur. Hi iam — quis crederet? —
                        per hiemem, quae altius Alpes leuat, Tridentinis iugis in Italiam prouoluti
                            <supplied>ueluti</supplied> ruina descenderant. Athesim flumen non ponte
                        nec nauibus, sed quadam stoliditate barbarica primum corporibus adgressi,
                        postquam retinere amnem manibus et clipeis frustra temptauerant, ingesta
                        obrutum silua transiluere: et si statim infesto agmine urbem petissent,
                        grande discrimen; sed in Venetia, quo fere tractu Italia mollissima est,
                        ipsa soli caelique clementia robur elanguit. Ad hoc panis usu carnisque
                        coctae et dulcedine uini mitigatos Marius in tempore adgressus est.
                            <unclear> Venere illi — quam et in barbaris multa uestigia! </unclear>:
                        diem pugnae a nostro imperatore petierunt; et sic proximum dedit. In
                        patentissimo, quem Raudium uocant, campo concurrere. Inde milia sexaginta
                        quinque cecidere, hinc trecentis minus; per omnem diem conciditur barbarus.
                        Istic quoque imperator addiderat uirtuti dolum, secutus Hannibalem artemque
                        Cannarum; primum nebulosum nanctus diem ut hosti inopinatus occurreret, tum
                        uentosum quoque, ut puluis in oculos et ora ferretur, tum acie conuersa in
                        orientem, ut, quod ex captiuis mox cognitum est, ex splendore galearum ac
                        repercussu quasi ardere caelum uideretur. Nec minor cum uxoribus eorum pugna
                        quam cum ipsis fuit; cum obiectis undique plaustris atque carpentis altae
                        desuper quasi e turribus lanceis contisque pugnarent. Perinde speciosa mors
                        earum fuit quam pugna. Nam cum missa ad Marium legatione libertatem ac
                        sacerdotium non inpetrassent — nec fas erat — suffocatis elisisque passim
                        infantibus suis aut mutuis concidere uolneribus aut uinculo e crinibus suis
                        facto ab arboribus iugisque plaustrorum pependerunt. Boiorix rex in prima
                        acie dimicans inpigre nec inultus occubuit.</p>
                    <p>Tertia Tigurinorum manus, quae quasi in subsidio Noricos insederat Alpium
                        tumulos, in diuersa lapsi fuga ignobili et latrocinis euanuit. Hunc tam
                        laetum tamque felicem liberatae Italiae adsertique imperii nuntium non per
                        homines, ut solebat, populus Romanus accepit, sed per ipsos, si credere fas
                        est, deos. Quippe eodem die quo gesta res est uisi pro aede Pollucis et
                        Castoris iuuenes laureatas praetori litteras tradere, frequensque in
                        spectaculo rumor «Victoriae Cimbricae feliciter!» dixit. Quo quid
                        admirabilius, quid insignius fieri pote est? Quippe uelut elata montibus
                        suis Roma spectaculo belli interesset, quod in gladiatorio munere fieri
                        solei, uno eodemque momento, cum in acie Cimbri succumberent, populus in
                        urbe plaudebat.</p>
                </div>
                <lb/>
                <div type="cap" n="39">
                    <p> Post Macedonas, si dis placet, Thraces rebellabant, illi quondam tributarii
                        Macedonum; nec in proximas modo prouincias contenti incurrere, Thessaliam
                        atque Dalmatiam, in Hadriaticum mare usque uenerunt; eoque fine contenti,
                        quasi interueniente natura, contorta in ipsas aquas tela miserunt. Nihil
                        interim per id omne tempus residuum crudelitatis fuit in captiuos
                        saeuientibus: litare dis sanguine humano, bibere in ossibus capitum,
                        cuiuscemodi ludibriis foedare mortem tam igne quam fumo, partus quoque
                        grauidarum mulierum extorquere tormentis. Saeuissimi omnium Thracum
                        Scordisci fuere, sed calliditas quoque ad robur accesserat: siluarum et
                        montium situs cum ingenio consentiebant. Itaque non fusus modo ab his aut
                        fugatus, sed — simile prodigio — omnino totus interceptus exercitus quem
                        duxerat Cato. Didius uagos et libera populatione diffusos intra suam
                        reppulit Thraciam. Drusus ulterius egit et uetuit transire Danuuium.
                        Minucius toto uastauit Hebro, multis quidem amissis, dum per perfidum glacie
                        flumen equitatur. Volso Rhodopen Caucasumque penetrauit. Curio Dacia tenus
                        uenit, sed tenebras saltuum expauit. Appius in Sarmatas usque peruenit,
                        Lucullus ad terminum gentium Tanain lacumque Maeotin. Nec aliter
                        cruentissimi hostium quam suis moribus domiti. Quippe in captiuos igni
                        ferroque saeuitum est; sed nihil barbaris atrocius uisum est quam quod
                        abscisis manibus relicti uiuere superstites poenae suae iubebantur.</p>
                </div>
                <lb/>
                <div type="cap" n="40">
                    <p> Ponticae gentes a septentrione in sinistrum iacent, a Pontico cognominatae
                        mari. Harum gentium atque regionum rex antiquissimus Aeetas, post Artabazes,
                        a septem Persis oriundus, inde Mithridates, omnium longe maximus. Quippe cum
                        quattuor Pyrrho, quattuordecim anni Hannibali suffecerint, ille per
                        quadraginta annos restitit, donec tribus ingentibus bellis subactus
                        felicitate Sullae, uirtute Luculli, magnitudine Pompei consumeretur. Causam
                        quidem illius belli praetenderat apud Cassium legatum, adtrectari terminos
                        suos a Nicomede Bithyno; ceterum elatus animis ingentibus Asiae totius et,
                        si posset, Europae cupiditate flagrabat. Spem ac fiduciam dabant nostra
                        uitia; quippe cum ciuilibus bellis distringeremur, inuitabat occasio,
                        nudumque latus imperi ostendebant procul Marius, Sulla, Sertorius. Inter
                        haec rei publicae uolnera et hos tumultus repente quasi captato tempore in
                        lassos simul atque districtos subitus turbo Pontici belli ab ultima ueluti
                        specula septentrionis erupit.</p>
                    <p>Primus statim impetus belli Bithyniam rapuit, Asia inde pari terrore correpta
                        est, nec cunctanter ad regem ab urbibus nostris populisque descitum est.
                        Aderat, instabat, saeuitia quasi uirtute utebatur. Nam quid atrocius uno
                        eius edicto, cum omnes qui in Asia forent Romanae ciuitatis homines
                        interfici iussit? Tum quidem domus templa et arae, humana omnia atque diuina
                        iura uiolata sunt. Sed hic terror Asiae Europam quoque regi aperiebat.
                        Itaque missis Archelao Neoptolemoque praefectis, excepta Rhodo, quae pro
                        nobis firmius stetit, ceterae Cyclades, Delos, Euboea et ipsum Graeciae
                        decus Athenae tenebantur. Italiam iam ipsamque urbem Romam regius terror
                        adflabat. Itaque L. Sulla festinat, uir armis optimus, parique uiolentia
                        ruentem ulterius hostem quadam quasi manu reppulit. Primumque Athenas urbem
                        — quis crederet? — frugum parentem, obsidione ac fame ad humanos cibos
                        compulit; mox subrutus Piraei portus sex aut amplius muris cinctus. Postquam
                        domuerat ingratissimos hominum, tamen, ut ipse dixit, in honorem mortuorum
                        sacris suis famaeque donauit. Mox cum Euboea atque Boeotia praesidia regis
                        depulisset, omnis copias uno apud Chaeroniam, apud Orchomenon altero bello
                        dissipauit, statimque in Asiam transgressus ipsum opprimit. Et debellatum
                        foret, nisi de Mithridate triumphare cito quam uere maluisset. Ac tum quidem
                        hunc Asiae statum Sulla dederat: ictum cum Ponticis foedus, recepit
                        Bithyniam a rege Nicomedes, Ariobarzanes Cappadociam: Asia rursus nostra, ut
                        coeperat, Mithridates tantum repulsus. Itaque non fregit ea res Ponticos,
                        sed incendit. Quippe rex Asia et Europa quodam modo inescatus non iam quasi
                        alienam, sed, quia amiserat, quasi raptam belli iure repetebat. Igitur ut
                        exstincta parum fideliter incendia maiore flamma reuiuescunt, ita ille de
                        integro, auctis maiorem in modum copiis, tota denique regni sui mole in
                        Asiam rursus mari terra fluminibusque ueniebat.</p>
                    <p>Cyzicum, nobilis ciuitas, aree, moenibus, portu turribusque marmoreis
                        Asiaticae plagae litora inlustrat. Hanc ille quasi alteram Romam toto
                        inuaserat bello. Sed fiduciam oppidanis resistendi nuntius fecit, docens
                        aduentare Lucullum, qui — horribile dictu — per medias hostium naues utre
                        suspensus et pedibus iter adgubernans, uidentibus procul quasi marina
                        pristis euaserat. Mox clade conuersa, cum ex mora obsidi regem fames et ex
                        fame pestilentia urgueret, recedentem Lucullus adsequitur adeoque caedit, ut
                        Granicus et Aesepus amnes cruenti redderentur. Rex callidus Romanaeque
                        auaritiae peritus spargi a fugientibus sarcinas et pecuniam iussit, qua
                        sequentes moraretur. Nec felicior in mari quam in terra fuga. Quippe centum
                        amplius nauium classem adparatu belli grauem in Pontico mari adgressa
                        tempestas tam foeda strage lacerauit, ut naualis belli instar efficeret,
                        planeque ut Lucullus quodam cum fluctibus procellisque commercio debellandum
                        tradidisse regem uentis uideretur. Adtritae iam omnes ualidissimi regni
                        uires erant, sed animus malis augebatur. Itaque conuersus ad proximas gentes
                        totum paene orientem ac septentrionem ruina sua inuoluit. Hiberi, Caspii,
                        Albani et utraeque sollicitantur Armeniae, per quae omnia decus et nomen et
                        titulos Pompeio suo Fortuna quaerebat. Qui ubi nouis motibus ardere Asiam
                        uidet aliosque ex aliis prodire reges, nihil cunctandum ratus, priusquam
                        inter se gentium robora coirent, statim ponte nauibus facto omnium ante se
                        primus transit Euphraten regemque fugientem media nanctus Armenia — quanta
                        felicitas uiri! — uno proelio confecit. Nocturna ea dimicatio fuit et luna
                        in partibus. Quippe quasi commilitans cum a tergo se hostibus, a facie
                        Romanis praebuisset, Pontici per errorem longius cadentis umbras suas quasi
                        hostium corpora petebant. Et Mithridates quidem nocte illa debellatus est.
                        Nihil enim postea ualuit, quarquam omnia expertus more anguium, qui optrito
                        capite postremum cauda minantur. Quippe cum effugisset hostem Colchis tenus,
                        iungere Bosporon, inde per Thracen Macedoniamque et Graeciam transilire, sic
                        Italiam nec opinatus inuadere tantum cogitauit! Sed defectione ciuium
                        Pharnacisque fili scelere praeuentus male temptatum ueneno spiritum ferro
                        expulit.</p>
                    <p>Gnaeus interim Magnus rebellis Asiae reliquias sequens per diuersa gentium
                        terrarumque uolitabat. Nam sub orientem secutus Armenios, captis, ipso
                        capite gentis, Artaxatis supplicem iussit regnare Tigranen. At in
                        septentrione Scythicum iter tamquam in mari stellis secutus Colchos cecidit,
                        ignouit Hiberiae, pepercit Albanis. Regem <del>colc</del>horum Oroden,
                        positis sub ipso Caucaso castris, iussit in plana descendere, at Artocen,
                        qui Hiberis imperabat, et obsides liberos dare; Oroden etiam remuneratus
                        est, ultro ab Albania sua lectum aureum et alia dona mittentem. Nec non et
                        in meridiem uerso agmine Libanum Syriae Damascumque transgressus per nemora
                        illa odorata, per turis et balsami siluas Romana circumtulit signa. Arabes,
                        si quid imperaret, praesto fuere. Hierosolyma<del>m</del> defendere
                        temptauere Iudaei; uerum haec quoque et intrauit et uidit illud grande
                        inpiae gentis arcanum patens, sub aurea uite Caelum. Dissidentibusque de
                        regno fratribus arbiter factus regnare iussit Hyrcanum; Aristobolum, quia
                        renouabat imperium, in catenas dedit. Sic Pompeio duce populus Romanus
                        totam, qua latissima est, Asiam peruagatus, quam extremam imperii habebat
                        prouinciam mediam fecit. Exceptis quippe Parthis, qui foedus maluerunt, et
                        Indis, qui adhuc nos nec nouerant, omnis Asia inter rubrum et Caspium et
                        Oceanum Pompeianis domita uel oppressa signis tenebatur.</p>
                </div>
                <lb/>
                <div type="cap" n="41">
                    <p> Interim dum populus Romanus per diuersa terrarum districtus est, Cilices
                        inuaserant maria sublatisque commerciis, rupto foedere generis humani, sic
                        maria bello quasi tempestate praecluserant. Audaciam perditis furiosisque
                        latronibus dabat inquieta Mithridaticis proeliis Asia, dum sub alieni belli
                        tumultu exterique regis inuidia inpune grassantur. Ac primum duce Isidoro
                        contenti proximo mari Cretam inter atque Cyrenas et Achaiam sinumque Maleum,
                        quod a spoliis aureum ipsi uocauere, latrocinabantur. Missusque in eos
                        Publius Seruilius, quamuis leues et fugaces myoparonas graui et Martia
                        classe turbaret, non incruenta uictoria superat. Sed nec mari submouisse
                        contentus, ualidissimas urbes eorum et diutina praeda abundantes, Phaselin
                        et Olympon euertit Isaurosque ipsam arcem Ciliciae, unde conscius sibi magni
                        laboris Isaurici cognomen adamauit. Non ideo tamen tot cladibus domiti terra
                        se continere potuerunt; sed ut quaedam animalia, quibus aquam terramque
                        incolendi gemina natura est, sub ipso hostis recessu inpatientes soli in
                        aquas suas resiluerunt, et aliquanto latius quam prius Siciliae quoque
                        litora et Campaniam nostram subito aduentu terrere uoluerunt. Sic Cilix
                        dignus uictoria Pompei uisus est et Mithridaticae prouinciae factus
                        accessio. Ille dispersam toto mari pestem semel et in perpetuum uolens
                        exstinguere diuino quodam adparatu adgressus est. Quippe cum classibus et
                        suis et socialibus Rhodiorum abundaret, pluribus legatis atque praefectis
                        utraque Ponti et Oceani ora complexus est. Gellius Tusco mari inpositus,
                        Plotius Siculo; Atilius Ligusticum sinum, Pomponius Gallicum obsedit,
                        Torquatus Balearicum, Tiberius Nero Gaditanum fretum, qua primum maris
                        nostri limen aperitur, Libycum Lentulus Marcellinus, Aegyptium Pompei
                        iuuenes, Hadriaticum Varro Terentius, Aegaeum et Ponticum et Pamphylium
                        Metellus, Asiaticum Caepio; ipsas Propontidos fauces Porcius Cato sic
                        obditis nauibus quasi porta<del>m</del> obserauit. Sic per omnis aequoris
                        portus, sinus, latebras, recessus, promunturia, freta, paeninsulas quidquid
                        piratarum fuit quadam indagine inclusum et oppressum est. Ipse Pompeius in
                        originem fontemque belli Ciliciam. Nec hostes detrectauere certamen. Non ex
                        fiducia, sed quia oppressi erant, ausi uidebantur; sed nihil tamen amplius,
                        quam ut ad primum ictum concurrerent. Mox ubi circumfusa undique rostra
                        uiderunt, abiectis statim telis remisque plausu undique pari, quod
                        supplicantium signum fuit, uitam petiuerunt. Non alia tam incruenta uictoria
                        usi umquam sumus; sed nec fidelior in posterum reperta gens ulla est. Idque
                        prospectum singulari consilio ducis, qui maritimum genus a conspectu longe
                        remouit maris et mediterraneis agris quasi obligauit, eodemque tempore et
                        usum maris nauibus recuperauit et terrae homines suos reddidit. Quid prius
                        in hac mirere uictoria? Velocitatem, quod quadragensimo die parta est? an
                        felicitatem, quod ne una quidem nauis amissa est? an uero perpetuitatem,
                        quod amplius piratae non fuerunt ?</p>
                </div>
                <lb/>
                <div type="cap" n="42">
                    <p> Creticum bellum, si uera uolumus, nos fecimus sola uincendi nobilem insulam
                        cupiditate. Fauisse Mithridati uidebatur: hoc placuit armis uindicare.
                        Primus inuasit insulam Marcus Antonius, cum ingenti quidem uictoriae spe
                        atque fiducia, adeo ut pluris catenas in nauibus quam arma portaret. Dedit
                        itaque poenas uecordiae. Nam plerasque naues intercepere hostes, captiuaque
                        corpora religantes uelis ac funibus suspendere, ac sic uelificantes
                        triumphantium in modum Cretes portibus suis adremigauerunt. Metellus deinde
                        totam insulam igni ferroque populatus intra castella et urbes redegit,
                        Cnoson, Eleythernan et, ut Graeci dicere solent, urbium matrem, Cydoneam;
                        adeoque saeue in captiuos consulebatur, ut ueneno se plerique conficerent,
                        alii deditionem suam ad Pompeium absentem mitterent. Et cum ille res in Asia
                        gerens, eo quoque praefectum misisset Antonium, in aliena prouincia inritus
                        fuit, eoque infestior Metellus in hostes ius uictoris exercuit, uictisque
                        Lasthene et Panare, Cydoneae ducibus, uictor redit. Nec quidquam tamen
                        amplius de tam famosa uictoria quam cognomen Creticum reportauit.</p>
                </div>
                <lb/>
                <div type="cap" n="43">
                    <p> Quatenus Metelli Macedonici domus bellicis agnominibus adsueuerat, altero ex
                        liberis eius Cretico facto mora non fuit quin alter quoque Balearicus
                        uocaretur. Baleares per id tempus insulae piratica rabie maria corruperant.
                        Homines feros atque siluestris mireris ausos a scopulis suis saltem maria
                        prospicere. Ascendere etiam inconditas rates et praeternauigantes subinde
                        inopinato impetu terruere. Sed cum uenientem ab alto Romanam classem
                        prospexissent, praedam putantes, ausi etiam occurrere, et primo impetu
                        ingenti lapidum saxorumque nimbo classem operuerunt. Tribus quisque fundis
                        proeliantur. Certos esse quis miretur ictus, cum haec sola genti arma sint,
                        id unum ab infantia studium? Cibum puer a matre non accipit, nisi quem ipsa
                        monstrante percusserit. Sed non diu lapidatione terruere Romanos. Nam
                        postquam comminus uentum est expertique rostra et pila uenientia, pecudum in
                        morem clamore sublato petiuerunt fuga litora, dilapsique in proximos tumulos
                        quaerendi fuerunt ut uincerentur.</p>
                </div>
                <lb/>
                <div type="cap" n="44">
                    <p> Aderat fatum insularum. Igitur et Cypros recepta sine bello. Insulam
                        ueteribus diuitiis abundantem et ob hoc Veneri sacram Ptolemaeus regebat. Et
                        diuitiarum tanta erat fama, nec falso, ut uictor gentium populus et donare
                        regna consuetus P. Clodio tribuno plebis duce socii uiuique regis
                        confiscationem mandauerit. Et ille quidem ad rei famam ueneno fata
                        praecepit. Ceterum Porcius Cato Cyprias opes Liburnis per Tiberinum
                            <del>h</del>ostium inuexit. Quae res latius aerarium populi Romani quam
                        ullus triumphus inpleuit.</p>
                </div>
                <lb/>
                <div type="cap" n="45">
                    <p> Asia Pompei manibus subacta, reliqua quae restabant in Europa, Fortuna in
                        Caesarem transtulit. Restabant autem inmanissimi gentium Galli atque Germani
                        et quamuis toto orbe diuisi, tamen quia uincere libuit, Britanni.</p>
                    <p>Primus Galliae motus ab Heluetis coepit, qui Rhodanum inter et Rhenum siti,
                        non sufficientibus terris uenere sedem petitum, incensis moenibus suis; hoc
                        sacramentum fuit, ne redirent. Sed petito tempore ad deliberandum, cum inter
                        moras Caesar Rhodani ponte rescisso abstulisset fugam, statim
                        bellicosissimam gentem sic in sedes suas quasi greges in stabula pastor
                        reduxit. Sequens longe longeque cruentior pugna Belgarum, quippe pro
                        libertate pugnantium. Hic cum multa Romanorum militum insignia, tum illud
                        egregium ipsius ducis, quod, nutante in fugam exercitu, rapto fugientis e
                        manu scuto in primam uolitans aciem manu proelium restituit. Inde cum
                        Venetis etiam nauale bellum, sed maior cum Oceano quam cum ipsis nauibus
                        rixa. Quippe illae rudes et informes et statim naufragae, cum rostra
                        sensissent; sed haerebat in uadis pugna, cum aestibus solitis in ipso
                        certamine subductus Oceanus intercedere bello uideretur. Illae quoque
                        accessere diuersitates pro gentium locorumque natura. Aquitani, callidum
                        genus, in speluncas se recipiebant: iussit includi; Morini dilabebantur in
                        siluas: iussit incendi. Nemo tantum feroces dixerit Gallos: fraudibus agunt.
                        Indutiomarus Treueros, Ambiorix concitauit Eburones. Vtrique absente Caesare
                        coniuratione facta inuasere legatos. Sed ille fortiter a Dolabella submotus
                        est, relatumque regis caput; hic insidis in ualle dispositis dolo perculit.
                        Itaque et castra direpta sunt et Aurunculeium Cottam cum Titurio Sabino
                        legatos amisimus. Nec ulla de rege mox ultio; quippe perpetua trans Rhenum
                        fuga latuit.</p>
                    <p>Nec Rhenus ergo inmunis; nec enim fas erat ut liber esset receptator hostium
                        atque defensor. Et prima contra Germanos illius pugna iustissimis quidem ex
                        causis: Haedui de incursionibus eorum querebantur. Quae Ariouisti regis
                        superbia! Cui cum legati dicerent «ueni ad Caesarem» et «quis est Caesar?»
                        et «si uult, ueniat» inquit, et «quid ad illum, quid agat nostra Germania?
                        Num ego me interpono Romanis?». Itaque tantus gentis nouae terror in
                        castris, ut testamenta passim etiam in principiis scriberentur. Sed illa
                        inmania corpora quo maiora erant, eo magis gladiis ferroque patuerunt. Qui
                        calor in proeliando militum fuerit, nullo magis exprimi pote est quam quod,
                        elatis super caput scutis cum se testudine barbarus tegeret, super ipsa
                        Romani scuta salierunt, et inde in iugulos gladiis descendebant. Iterum de
                        Germano Tencteri querebantur. Hic uero iam Caesar ultro Mosellam nauali
                        ponte transgreditur ipsumque Rhenum et Hercynis hostem quaerit in siluis;
                        sed in saltus ac paludes genus omne diffugerat: tantum pauoris incussit
                        intra ripam subito Romana uis. Nec semel Rhenus, sed iterum quoque, et
                        quidem ponte facto penetratus est. Maior aliquando trepidatio. Quippe cum
                        Rhenum suum sic ponte quasi iugo captum uiderent, fuga rursus in siluas et
                        paludes, et, quod acerbissimum Caesari fuit, non fuere qui uincerentur.</p>
                    <p>Omnibus terra marique peragratis respexit Oceanum et, quasi hic Romanis orbis
                        non sufficeret, alterum cogitauit. Classe igitur comparata Britanniam
                        transit mira celeritate; quippe qui tertia uigilia cum Morinorum soluisset a
                        portu, minus quam medio die insulam ingressus est. Plena erant tumultu
                        hostico litora, et trepidantia ad conspectum rei nouae carpenta uolitabant.
                        Itaque trepidatio pro uictoria fuit. Arma et obsides accepit a trepidis et
                        ulterius isset, nisi inprobam classem naufragio castigasset Oceanus.
                        Reuersus igitur in Galliam, classe maiore auctisque copiis in eundem rursus
                        Oceanum eosdemque rursus Britannos. Caledonas secutus in siluas unum quoque
                        e regibus Casuellanum in uincula dedit. Contentus his — non enim prouinciae,
                        sed nomini studebatur — cum maiore quam prius praeda reuectus est, ipso
                        quoque Oceano tranquillo magis et propitio, quasi inparem se fateretur.</p>
                    <p>Sed maxima omnium eademque nouissima coniuratio fuit Galliarum cum omnis
                        pariter Aruernos atque Biturigas, Carnuntas simul Sequanosque contraxit
                        corpore, armis spirituque terribilis, nomine etiam quasi ad terrorem
                        composito, Vercingetorix. Ille festis diebus et conciliabulis, cum
                        frequentissimos in lucis haberet, ferocibus dictis ad ius pristinum
                        libertatis erexit. Aberat tunc Caesar Rauennae dilectum agens, et hieme
                        creuerant Alpes: sic interclusum putabant iter. Sed ille, qualis erat ad
                        nuntium rei — felicissimam temeritatem — per inuios ad id tempus montium
                        tumulos, per intactas uias et niues, expedita manu emensus Galliam, et ex
                        distantibus hibernis castra contraxit, et ante in media Gallia fuit quam ab
                        ultima timeretur. Tum ipsa capita belli adgressus urbes, Auaricum
                            <supplied>cum</supplied> quadraginta milibus propugnantium sustulit,
                        Alesiam ducentorum quinquaginta milium iuuentute subnixam flammis
                        adaequauit. Circa Gergouiam Aruernorum tota belli moles fuit. Quippe cum
                        octoginta milia muro et arte et abruptis ripis defenderent maximam
                        ciuitatem, uallo, sudibus et fossa inductoque fossae flumine, ad hoc decem
                        et octo castellis ingentique lorica circumdatam, primum fame domuit, mox
                        audentem eruptiones in uallo gladiis sudibusque concidit, nouissime in
                        deditionem redegit. Ipse ille rex, maximum uictoriae decus, supplex cum in
                        castra uenisset, ecum et phaleras et sua arma ante Caesaris genua proiecit :
                        «Habe», inquit, «fortem uirum, uir fortissime, uicisti».</p>
                </div>
                <lb/>
                <div type="cap" n="46">
                    <p> Dum Gallos per Caesarem in septentrione debellat, ipse interim ad orientem
                        graue uolnus a Parthis populus Romanus accepit. Nec de fortuna queri
                        possumus; caret solacio clades. Aduersis et dis et hominibus cupiditas
                        consulis Crassi, dum Parthico inhiat auro, undecim strage legionum et ipsius
                        capite multata est. Et tribunus plebi Metellus exeuntem ducem hostilibus
                        Diris deuouerat, et cum Zeugma transisset exercitus, rapta subitis signa
                        turbinibus hausit Euphrates, et cum apud Nicephorium castra posuisset, missi
                        ab Orode rege legati denuntiauere, percussorum cum Pompeio foederum Sullaque
                        meminisset. Regiis inhians ille thensauris, nihil ne imaginario quidem iure,
                        sed Seleuciae se responsurum esse respondit. Itaque dii foederum ultores nec
                        insidiis nec uirtuti hostium defuerunt. Iam primum, qui solus et subuehere
                        commeatus et munire poterat a tergo, relictus Euphrates, dum simulato
                        transfugae cuidam Mazzarae Syro creditur. Tum in mediam camporum uastitatem
                        eodem duce ductus exercitus, ut undique hosti exponeretur. Itaque uixdum
                        uenerat Carrhas, cum undique praefecti regis Silaces et Surenas ostendere
                        signa auro sericisque uexillis uibrantia. Tunc sine mora circumfusi undique
                        equitatus in modum grandinis atque nimborum densa pariter tela fuderunt. Sic
                        miserabili strage deletus exercitus. Ipse in conloquium sollicitatus, signo
                        dato uiuus in hostium manus incidisset, nisi tribunis reluctantibus fugam
                        ducis barbari ferro occupassent. Filium ducis paene in conspectu patris idem
                        telis operuerunt. Sic quoque relatum caput ludibrio hostibus fuit. Reliquiae
                        infelicis exercitus, quo quemque rapuit fuga, in Armeniam, Ciliciam
                        Syriamque distractae, uix nuntium cladis rettulerunt. Caput eius recisum cum
                        dextera manu ad regem reportatum ludibrio fuit, neque indigno. Aurum enim
                        liquidum in rictum oris infusum est, ut cuius animus arserat auri
                        cupiditate, eius etiam mortuum et exsangue corpus auro ureretur.</p>
                </div>
                <lb/>
                <div type="cap" n="47">
                    <p> Haec est illa tertia aetas populi Romani transmarina, qua Italia progredi
                        ausus orbe toto arma circumtulit. Cuius aetatis superiores centum anni
                        sancti, pii et, ut diximus, aurei, sine flagitio, sine scelere, dum sincera
                        adhuc et innoxia pastoriae illius sectae integritas, dumque Poenorum hostium
                        inminens metus disciplinam ueterem continebat. Posteri centum, quos a
                        Carthaginis, Corinthi Numantiaeque excidiis et Attali regis Asiatica
                        hereditate deduximus in Caesarem et Pompeium secutumque hos, de quo dicemus,
                        Augustum, ut claritate rerum bellicarum magnifici, ita domesticis cladibus
                        miseri et erubescendi. Quippe sicut Galliam, Thraciam, Ciliciam,
                        Cappadociam, uberrimas ualidissimasque prouincias, Armenios etiam et
                        Britannos, ut non in usum, ita ad imperii speciem magna nomina adquisisse
                        pulchrum ac decorum: ita eodem tempore dimicasse domi cum ciuibus, sociis,
                        mancipiis, gladiatoribus totoque inter se senatu turpe atque miserandum. Ac
                        nescio an satius fuerit populo Romano Sicilia et Africa contento fuisse, aut
                        his etiam ipsis carere dominanti in Italia sua, quam eo magnitudinis
                        crescere, ut uiribus suis conficeretur. Quae enim res alia ciuiles furores
                        peperit quam nimiae felicitates? Syria prima nos uicta corrupit, mox
                        Asiatica Pergameni regis hereditas. Illae opes atque diuitiae adflixere
                        saeculi mores, mersamque uitiis suis quasi sentina rem publicam pessum
                        dedere. Vnde enim populus Romanus a tribunis agros et cibaria flagitaret,
                        nisi per famem quam luxus fecerat? Hinc ergo Gracchana prima et secunda et
                        illa tertia Apuleiana seditio. Vnde iudiciariis legibus diuolsus a senatu
                        eques, nisi ex auaritia, ut uectigalia rei publicae atque ipsa iudicia in
                        quaestu haberentur? Hinc Drusus et promissa ciuitas Latio et per hoc arma
                        sociorum. Quid autem? Bella seruilia unde nobis, nisi ex abundantia
                        familiarum? Vnde gladiatori aduersus dominos suos exercitus, nisi ad
                        conciliandum plebis fauorem effusa largitio, dum spectaculis indulget,
                        supplicia quondam hostium artem facit? Iam ut speciosiora uitia tangamus,
                        nonne ambitus honorum ab isdem diuitiis concitatus? Atquin inde Mariana,
                        inde Sullana tempestas. Aut magnificus apparatus conuiuiorum et sumptuosa
                        largitio non ab opulentia paritura mox egestatem? Haec Catilinam patriae
                        suae inpegit. Denique illa ipsa principatus et dominandi cupido unde nisi ex
                        nimiis opibus uenit? Atquin haec Caesarem atque Pompeium furialibus in
                        exitium rei publicae facibus armauit. Hos igitur omnis domesticos motus
                        separatos ab externis iustisque bellis ex ordine persequemur. </p>
                </div>
            </div>
            <lb/>
            <div type="lib" n="II">
                <head>LIBER SECVNDVS</head>
                <lb/>
                <div type="index" n="index">
                    <head>CAPITA LIBRI II</head>
                    <lb/>
                    <p>I. De legibus Gracchanis.<lb/>II. Seditio <supplied><hi rend="italic"
                                >Tiberi</hi></supplied> Gracchi.<lb/><supplied>III. <hi
                                rend="italic">Seditio C. Gracchi</hi>.</supplied><lb/>IV. Seditio
                        Apuleiana.<lb/>V. Seditio Drusiana.<lb/>VI. Bellum aduersus socios.<lb/>VII.
                        Bellum seruile.<lb/>VIII. Bellum Spartacium.<lb/>IX. Bellum ciuile
                        Marianum.<lb/>X. Bellum Sertorianum.<lb/>XI. Bellum ciuile sub
                        Lepido.<lb/>XII. Bellum Catilinae.<lb/>XIII. Bellum ciuile Caesaris et
                        Pompei.<lb/>XIV. Bellum Caesaris Augusti.<lb/>XV. Bellum Mutinense.<lb/>XVI.
                        Bellum Perusinum. Triumuiratus.<lb/>XVII. Bellum Cassi et Bruti.<lb/>XVIII.
                        Bellum cum Sexto Pompeio.<lb/>XIX. Bellum Parthicum sub Ventidio.<lb/>XX.
                        Bellum Parthicum sub Antonio.<lb/>XXI. Bellum cum Antonio et
                        Cleopatra.<lb/>XXII. Bellum Noricum.<lb/>XXIII. Bellum Illyricum.<lb/>XXIV.
                        Bellum Pannonicum.<lb/>XXV. Bellum Delmaticum.<lb/>XXVI. Bellum
                        Moesum.<lb/>XXVII. Bellum Thracicum.<lb/>XXVIII. Bellum Dacicum.<lb/>XXIX.
                        Bellum Sarmaticum.<lb/>XXX. Bellum Germanicum.<lb/>XXXI. Bellum
                        Gaetulicum.<lb/>XXXII. Bellum Armenicum.<lb/>XXXIII. Bellum Cantabricum et
                        Asturicum.<lb/>XXXIV. Pax Parthorum et consecratio Augusti.</p>
                </div>
                <lb/>
                <div type="cap" n="1">
                    <p> Seditionum omnium causas tribunicia potestas excitauit, quae specie quidem
                        plebis tuendae, cuius in auxilium comparata est, re autem dominationem sibi
                        adquirens, studium populi ac fauorem agrariis, frumentariis, iudiciariis
                        legibus aucupabatur. Inerat omnibus species aequitatis. Quid tam iustum enim
                        quam recipere plebem sua a patribus, ne populus gentium uictor orbisque
                        possessor extorris aris ac focis ageret? Quid tam aecum quam inopem populum
                        uiuere ex aerario suo? Quid ad ius libertatis aequandae magis efficax quam
                        ut senatu regente prouincias ordinis equestris auctoritas saltem iudiciorum
                        regno niteretur? Sed haec ipsa in perniciem redibant, et misera res publica
                        in exitium sui merces erat. Nam et a senatu in equitem translata iudiciorum
                        potestas uectigalia, id est imperii patrimonium, supprimebat, et emptio
                        frumenti ipsos rei publicae neruos exhauriebat, aerarium; et reduci pleps in
                        agros unde poterat sine possidentium euersione, qui ipsi pars populi erant,
                        et tum relictas sibi a maioribus sedes aetate quasi iure possidebant?</p>
                </div>
                <lb/>
                <div type="cap" n="2">
                    <p> Primam certaminum facem <supplied>Ti.</supplied> Gracchus accendit, genere,
                        forma, eloquentia facile princeps. Sed hic, siue Mancinianae deditionis,
                        quia sponsor foederis fuerat, contagium timens et inde popularis, siue aequo
                        et bono ductus, quia depulsam agris suis plebem miseratus est, ne populus
                        gentium uictor orbisque possessor laribus ac focis suis esulare, quacumque
                        mente rem ausus ingentem, postquam rogationis dies aderat, ingenti stipatus
                        agmine rostra conscendit, nec deerat obuia manu tota inde nobilitas; et
                        tribuni in partibus. Sed ubi intercedentem legibus suis C. Octauium uidet
                        Gracchus, contra fas collegii, ius potestatis iniecta manu depulit rostris,
                        adeoque praesenti metu mortis exterruit, ut abdicare se magistratu
                        cogeretur. Sic triumuir creatus diuidendis agris cum ad perpetranda coepta
                        die comitiorum prorogarí sibi uellet imperium, obuia nobilitas manu eorum,
                        quos agris mouerat. Caedes a foro coepit. Inde cum in Capitolium profugisset
                        plebemque ad defensionem salutis suae manu caput tangens hortaretur,
                        praebuit speciem regnum sibi et diadema poscentis, atque ita duce Scipione
                        Nasica, concitato in arma populo, quasi iure oppressus est.</p>
                </div>
                <lb/>
                <div type="cap" n="3">
                    <p> Statim et mortis et legum fratris sui uindex non minore impetu incaluit C.
                        Gracchus. Qui cum pari tumultu atque terrore plebem in auitos agros
                        arcesseret, et recentem Attali hereditatem in alimenta populo polliceretur,
                        iamque nimius et inpotens altero tribunatu secunda plebe uolitaret, obrogare
                        auso legibus suis Minucio tribuno, fretus comitum manu fatale familiae suae
                        Capitolium inuasit. Inde proximorum caede depulsus cum se in Auentinum
                        recepisset, inde quoque obuia senatus manu ab Opimio consule oppressus est.
                        Insultatum quoque mortis reliquiis, et illud sacrosanctum caput tribuni
                        plebis percussoribus auro repensatum.</p>
                </div>
                <lb/>
                <div type="cap" n="4">
                    <p> Nihilo minus Apuleius Saturninus Gracchanas adserere leges non destitit.
                        Tantum animorum uiro Marius dabat, qui nobilitati semper inimicus, consulatu
                        suo praeterea confisus <supplied><gap/></supplied> Occiso palam comitiis A.
                        Ninnio competitore tribunatus subrogare conatus est in eius locum C.
                        Gracchum, hominem sine tribu, sine notore<del>s</del>, sine nomine; sed
                        subdito titulo in familiam ipse se adoptabat. Cum tot tantisque ludibriis
                        exsultaret inpune, rogandis Gracchorum legibus ita uehementer incubuit, ut
                        senatum quoque cogeret in uerba iurare, cum abnuentibus aqua et igni
                        interdicturum minaretur. Vnus tamen exstitit, qui mallet exilium. Igitur
                        post Metelli fugam omni nobilitate perculsa cum iam tertium annum
                        dominaretur, eo uesaniae progressus est, ut consularia quoque comitia noua
                        caede turbaret. Quippe ut satellitem furoris sui Glauciam consulem faceret,
                        C. Memmium competitorem interfici iussit, et in eo tumultu regem ex
                        satellitibus suis se appellatum laetus accepit. Tum uero iam conspiratione
                        senatus, ipso quoque iam Mario consule, quia tueri non poterat, aduerso,
                        directae in foro acies; pulsus inde Capitolium inuasit. Sed cum abruptis
                        fistulis obsideretur senatuique per legatos paenitentiae fidem faceret, ab
                        arce degressus cum ducibus factionis receptus in curiam est. Ibi eum facta
                        inruptione populus fustibus saxisque coopertum in ipsa quoque morte
                        lacerauit.</p>
                </div>
                <lb/>
                <div type="cap" n="5">
                    <p> Postremo Liuius Drusus non tribunatus modo uiribus, sed ipsius etiam senatus
                        auctoritate totiusque Italiae consensu easdem leges adserere conatus, dum
                        aliud captat ex alio, tantum conflauit incendium, ut nec prima illius flamma
                        posset sustineri et subita morte correptus hereditarium in posteros suos
                        bellum propagaret. Iudiciaria lege Gracchi diuiserant populum Romanum et
                        bicipitem ex una fecerant ciuitatem. Equites Romani tanta potestate subnixi,
                        ut qui fata fortunasque principum haberent in manu, interceptis uectigalibus
                        peculabantur suo iure rem publicam; senatus exilio Metelli, damnatione
                        Rutili debilitatus omne decus maiestatis amiserat. In hoc statu rerum pares
                        opibus, animis, dignitate (unde et nata Liuio Druso aemulatio accesserat)
                        equitem Seruilius Caepio, senatum Liuius Drusus adserere. Signa et aquilae
                        et uexilla deerant: ceterum sic urbe in una quasi in binis castris
                        dissidebatur. Prior Caepio in senatum impetu facto reos ambitus Scaurum et
                        Philippum principes nobilitatis elegit. His ut motibus resisteret Drusus,
                        plebem ad se Gracchanis legibus, isdemque socios ad plebem spe ciuitatis
                        erexit. Exstat uox ipsius, nihil se ad largitionem ulli reliquisse, nisi si
                        quis aut caenum diuidere uellet aut caelum. Aderat promulgandi dies, cum
                        subito tanta uis hominum undique apparuit, ut hostium aduentu obsessa
                        ciuitas uideretur. Ausus tamen obrogare legibus consul Philippus, sed
                        adprehensum faucibus uiator non ante dimisit quam sanguis in os et oculos
                        redundaret. Sic per uim latae iussaeque leges, sed pretium rogationis statim
                        socii flagitare, cum interim inparem Drusum aegrumque rerum temere motarum
                        matura, ut in tali discrimine, mors abstulit. Nec ideo minus socii promissa
                        Drusi a populo Romano reposcere armis desierunt.</p>
                </div>
                <lb/>
                <div type="cap" n="6">
                    <p> Sociale bellum uocetur licet, ut extenuemus inuidiam; si uerum tamen
                        uolumus, illud ciuile bellum fuit. Quippe cum populus Romanus Etruscos,
                        Latinos Sabinosque sibi miscuerit et unum ex omnibus sanguinem ducat, corpus
                        fecit ex membris et ex omnibus unus est; nec minore flagitio socii intra
                        Italiam quam intra urbem ciues rebellabant. Itaque cum ius ciuitatis, quam
                        uiribus auxerant, socii iustissime postularent, quam in spem eos cupidine
                        dominationis Drusus erexerat, postquam ille domestico scelere oppressus est,
                        eadem fax, quae illum cremauit, socios in arma et expugnationem urbis
                        accendit. Quid hac clade tristius? quid calamitosius? cum omne Latium atque
                        Picenum, Etruria omnis atque Campania, postremo Italia contra matrem suam ac
                        parentem urbem consurgerent; cum omne robur fortissimorum fidelissimorumque
                        sociorum sub suis quisque signis haberent municipalia illa prodigia,
                        Poppaedius Marsos et <supplied>Paelignos</supplied>, Latinos Afranius,
                        Vmbros Plotius, Egnatius Etruscos, Samnium Lucaniamque Telesinus; cum regum
                        et gentium arbiter populus ipsum se regere non posset, ut uictrix Asiae et
                        Europae a Corfinio Roma peteretur.</p>
                    <p>Primum fuit belli in Albano monte consilium, ut festo die Latinarum Iulius
                        Caesar et Marcius Philippus consules inter sacra et aras inmolarentur.
                        Postquam id nefas proditione discussum est, Asculo furor omnis erupit, in
                        ipsa quidem ludorum frequentia trucidatis qui tunc aderant ab urbe legatis.
                        Hoc fuit inpii belli sacramentum. Inde iam passim ab omni parte Italiae duce
                        et auctore belli discursante Poppaedio diuersa per populos et urbes signa
                        cecinere. Nec Hannibalis nec Pyrrhi fuit tanta uastatio. Ecce Ocriculum,
                        ecce Grumentum, ecce Faesulae, ecce Carseoli, Aesernia, Nuceria, Picentia
                        caedibus, ferro et igne uastantur. Fusae Rutili copiae, fusae Caepionis. Nam
                        ipse Iulius Caesar exercitu amisso cum in urbem cruentus referretur,
                        miserabili funere mediam urbem peruiam fecit. Sed magna populi Romani
                        fortuna, et semper in malis maior, totis denuo uiribus consurrexit;
                        adgressique singulos populos Cato discutit Etruscos, Gabinius Marsos, Carbo
                        Lucanos, Sulla Samnites; Strabo uero Pompeius omnia flammis ferroque
                        populatus non prius finem caedium fecit, quam Asculi euersione manibus tot
                        exercituum, consulum direptarumque urbium diis litaretur utcumque.</p>
                </div>
                <lb/>
                <div type="cap" n="7">
                    <p> Etsi cum sociis — nefas — cum liberis tamen et ingenuis dimicatum est: quis
                        aequo animo ferat in principe gentium populo bella seruorum? primum seruile
                        bellum inter initia urbis Herdonio duce Sabino in ipsa urbe temptatum est,
                        cum occupata tribuniciis seditionibus ciuitate Capitolium obsessum est et a
                        consule receptum; sed hic tumultus magis fuit quam bellum. Mox imperio per
                        diuersa terrarum occupato, quis crederet Siciliam multo cruentius seruili
                        quam Punico bello esse uastatam? terra frugum ferax et quodam modo suburbana
                        prouincia latifundis ciuium Romanorum tenebatur. Hic ad cultum agri
                        frequentia ergastula catenatique cultores materiam bello praebuere. Syrus
                        quidam nomine Eunus — magnitudo cladium facit ut meminerimus — fanatico
                        furore simulato dum Syriae deae comas iactat, ad libertatem et arma seruos
                        quasi numinum imperio concitauit; idque ut diuinitus fieri probaret, in ore
                        abdita nuce quam sulpure et igne stipauerat, leniter inspirans flammam inter
                        uerba fundebat. Hoc miraculum primo duo milia ex obuiis, mox iure belli
                        refractis ergastulis sexaginta amplius milium fecit exercitum; regisque, ne
                        quid malis deesset, decoratus insignibus castella, uicos, oppida miserabili
                        direptione uastauit. Quin illud quoque ultimum dedecus belli, capta sunt
                        castra praetorum — nec nominare ipsos pudebit — castra Manli, Lentuli,
                        Pisonis, Hypsaei. Itaque qui per fugitiuarios abstrahi debuissent,
                        praetorios duces profugos proelio ipsi sequebantur. Tandem Perperna
                        imperatore supplicium de eis sumptum est. Hic enim uictos et apud Hennam
                        nouissime obsessos cum fame quasi pestilentia consumpsisset, reliquias
                        latronum compedibus, catenis crucibusque puniuit; fuitque de seruis ouatione
                        contentus, ne dignitatem triumphi seruili inscriptione uiolaret.</p>
                    <p>Vixdum respirauerat insula, cum statim Seruilio praetore a Syro reditur ad
                        Cilicem. Athenio pastor interfecto domino familiam ergastulo liberatam sub
                        signis ordinat. Ipse ueste purpurea argenteoque baculo et regium in morem
                        fronte redimita non minorem quam ille fanaticus prior conflauit exercitum,
                        acriusque multo, quasi et illum uindicaret, uicos, oppida, castella
                        diripiens, in seruos infestius quam in dominos quasi in transfugas
                        saeuiebat. Ab hoc quoque praetorii exercitus fusi, capta Seruili castra,
                        capta Luculli. Sed Titus Aquilius Perpernae usus exemplo, interclusum hostem
                        commeatibus ad extrema compulit comminutasque copias fame armis facile
                        deleuit; dedidissent se, nisi suppliciorum metu uoluntariam mortem
                        praetulissent. Ac ne de duce quidem supplicium exigi potuit, quamuis uiuus
                        in manus uenerit; quippe dum circa adprehendendum eum multitudo contendit,
                        inter rixantium manus praeda lacerata est.</p>
                </div>
                <lb/>
                <div type="cap" n="8">
                    <p> Enimuero et seruilium armorum dedecus feras; nam etsi per fortunam in omnia
                        obnoxii, tamen quasi secundum hominum genus sunt et in bona libertatis
                        nostrae adoptantur: bellum Spartaco duce concitatum quo nomine appellem
                        nescio, quippe cum serui militauerint, gladiatores imperauerint, illi
                        infimae sortis homines, hi pessumae auxere ludibriis calamitatem.</p>
                    <p>Spartacus, Crixus, Oenomaus effracto Lentuli ludo cum triginta aut amplius
                        eiusdem fortunae uiris erupere Capua; seruisque ad uexillum uocatis cum
                        statim decem milia amplius coissent, homines non modo effugisse contenti,
                        iam et uindicari uolebant. Prima sedes uelut ara Veneris mons Vesuuius
                        placuit. Ibi cum obsiderentur a Clodio Glabro, per fauces caui montis
                        uitineis delapsi uinculis ad imas eius descendere radices et exitu inuiso
                        nihil tale opinantis ducis subito impetu castra rapuerunt; inde alia, castra
                        Vareniana, castra deinceps Thorani; totamque peruagantur Campaniam. Nec
                        uillarum atque uicorum uastatione contenti Nolam atque Nuceriam, Thurios
                        atque Metapontum terribili strage populantur. Adfluentibus in diem copiis
                        cum iam esset iustus exercitus, e uiminibus pecudumque tegumentis inconditos
                        sibi clipeos et ferro ergastulorum recocto gladios ac tela fecerunt. Ac ne
                        quod decus iusto desset exercitui, domitis obuiis etiam gregibus paratur
                        equitatus, captaque de praetoribus insignia et fasces ad ducem detulere. Nec
                        abnuit ille de stipendiario Thrace miles, de milite desertor, inde latro,
                        deinde in honorem uirium gladiator. Qui defunctorum quoque proelio ducum
                        funera imperatoriis celebrauit exsequiis, captiuosque circa rogum iussit
                        armis depugnare, quasi plane expiaturus omne praeteritum dedecus, si de
                        gladiatore munerarius tum fuisset. Inde iam consulares quoque adgressus in
                        Appennino Lentuli exercitum percecidit, apud Mutinam Gai Crassi castra
                        deleuit. Quibus elatus uictoriis de inuadenda urbe Romana — quod satis est
                        turpitudini nostrae — deliberauit. Tandem enim totis imperii uiribus contra
                        myrmillonem consurgunt pudoremque Romanum Licinius Crassus adseruit; a quo
                        pulsi fugatique — pudet dicere — hostes in extrema Italiae refugerunt. Ibi
                        circa Bruttium angulum clusi, cum fugam in Siciliam pararent neque nauigia
                        suppeterent, ratesque ex trabibus et dolia conexa uirgultis in rapidissimo
                        freto frustra experirentur, tandem eruptione facta dignam uiris obiere
                        mortem et, quod sub gladiatore duce oportuit, sine missione pugnatum est.
                        Spartacus ipse in primo agmine fortissime dimicans quasi imperator occisus
                        est.</p>
                </div>
                <lb/>
                <div type="cap" n="9">
                    <p> Hoc deerat unum populi Romani malis, ut iam ipse intra se parricidale bellum
                        domi stringeret, et in urbe media ac foro quasi harena ciues cum ciuibus
                        suis gladiatorio more concurrerent. Aequiore animo utcumque ferrem, si
                        plebei duces aut, si nobiles, mali saltem ducatum sceleri praebuissent. Tum
                        uero — pro facinus — qui uiri! qui imperatores! decora et ornamenta saeculi
                        sui, Marius et Sulla, pessimo facinori suam etiam dignitatem
                        praebuerunt.</p>
                    <p>Bellum ciuile Marianum siue Sullanum tribus, ut sic dixerim, sideribus
                        agitatum est. Primum leui et modico tumultu maiore quam bello, intra ipsos
                        dumtaxat armorum duces subsistente saeuitia; mox atrocius et cruentius, per
                        ipsius uiscera senatus grassante uictoria; ultimo non ciuicam modo, sed
                        hostilem quoque rabiem supergressum est, cum armorum furor totius Italiae
                        uiribus niteretur, eo usque odiis saeuientibus, donec deessent qui
                        occiderentur.</p>
                    <p>Initium et causa belli inexplebilis honorum Marii fames, dum decretam Sullae
                        prouinciam Sulpicia lege sollicitat. Sed inpatiens iniuriae statim Sulla
                        legiones circumegit, dilatoque Mithridate Esquilina Collinaque porta geminum
                        urbi agmen infudit. Inde cum consuli Sulpicius et Albinouanus obiecissent
                        cateruas suas, et saxa undique a moenibus ac tela iacerentur, ipse quoque
                        iaculatus incendio uiam fecit arcemque Capitolii, quae Poenos quoque, Gallos
                        etiam Senonas euaserat, quasi captiuam uictor insedit. Tum ex consulto
                        senatus aduersariis hostibus iudicatis in praesentem tribunum aliosque
                        diuersae factionis iure saeuitum est; Marium seruilis fuga exemit, immo
                        fortuna alteri bello reseruauit.</p>
                    <p>Cornelio Cinna Gnaeo Octauio consulibus male obrutum resurrexit incendium, et
                        quidem ab ipsorum discordia, cum de reuocandis quos senatus hostes
                        iudicauerat ad popuium referretur; cincta quidem gladiis contione, sed
                        uincentibus quibus pax et quies potior, profugus patria sua Cinna confugit
                        ad partes. Redit ab Africa Marius clade maior; si quidem carcer, catenae,
                        fuga, exilium horrificauerant dignitatem. Itaque ad nomen tanti uiri late
                        concurritur, seruitia — pro nefas — et ergastula armantur, et facile inuenit
                        exercitum miser imperator. Itaque ui patriam reposcens, unde ui fuerat
                        expulsus, poterat uideri iure agere, nisi causam suam saeuitia corrumperet.
                        Sed cum dis hominibusque infestus rediret, statim primo impetu cliens et
                        alumna urbis Ostia nefanda strage diripitur. Mox in urbem quadruplici agmine
                        intratur. Diuisere copias Cinna, Marius, Carbo, Sertorius. Hic postquam
                        manus omnis Octaui depulsa Ianiculo est, statim ad principum caedem signo
                        dato aliquanto saeuius quam aut in Punica aut in Cimbrica urbe saeuitur.
                        Octaui consulis caput pro rostris exponitur, Antoni consularis in Mari
                        ipsius mensis. Caesares a Fimbria in penatibus domorum suarum trucidantur,
                        Crassi pater et filius in mutuo alter alterius aspectu. Baebium atque
                        Numitorium per medium forum unci traxere carnificum. Catulus se ignis haustu
                        ludibrio hostium exemit. Merula flamen Dialis in Capitolio Iouis ipsius
                        oculos uenarum cruore respersit. Ancharius ipso uidente Mario confossus est,
                        quia fatalem illam scilicet manum non porrexerat salutanti. Haec tot senatus
                        funera intra kalendas et idus Ianuarii mensis septima illa Marii purpura
                        dedit. Quid futurum fuit, si annum consulatus implesset?</p>
                    <p>Scipione Norbanoque consulibus tertius ille turbo ciuilis insaniae toto
                        furore detonuit; quippe cum hinc octo legiones, <del>inde</del> quingentae
                        cohortes starent in armis, inde ab Asia cum uictore exercitu Sulla
                        properaret. Et sane cum tam ferox in Sullanos Marius fuisset, quanta
                        saeuitia opus erat, ut Sulla de Mario uindicaretur? Primum apud Capuam sub
                        amne Vulturno signa concurrunt, et statim Norbani fusus exercitus, statim
                        omnes Scipionis copiae ostentata spe pacis oppressae. Tum Marius iuuenis et
                        Carbo consules quasi desperata uictoria, ne inulti perirent, in anticessum
                        sanguine senatus sibi parentabant, obsessaque curia sic de senatu quasi de
                        carcere qui iugularentur educti. Quantum funerum in foro, in circo, in
                        patentibus templis! nam Mucius Scaeuola pontifex Vestalis amplexus aras
                        tantum non eodem igne sepelitur. Lamponius atque Telesinus, Samnitum duces,
                        atrocius Pyrrho et Hannibale Campaniam Etruriamque populantur, et sub specie
                        partium se uindicant. Apud Sacriportum Collinamque portam debellatae omnes
                        hostium copiae; ibi Marius, hic Telesinus oppressi. Nec idem tamen caedium
                        qui bello finis fuit. Stricti enim et in pace gladii, animaduersumque in
                        eos, qui se sponte dediderant. Minus est, quod apud Sacriportum, apud
                        Collinam septuaginta amplius milia Sulla concidit: bellum erat. Quattuor
                        milia deditorum inermium ciuium in Villa Publica interfici iussit: isti tot
                        in pace non plures sunt? Quis autem illos potest conputare, quos in urbe
                        passim quisquis uoluit occidit? Donec admonente Fufidio uiuere aliquos
                        debere, ut essent quibus imperarent, proposita est ingens illa tabula, et ex
                        ipso equestris ordinis flore ac senatu duo milia electi, qui mori
                        iuberentur: noui generis edictum. Piget post haec referre ludibrio habita
                        fata Carbonis, fata Sorani, Plaetorios atque Venuleios, Baebium sine ferro
                        ritu ferarum inter manus lancinatum, Marium, ducis ipsius fratrem, apud
                        Catuli sepulchrum oculis effossis, manibus cruribusque effractis seruatum
                        aliquamdiu, ut per singula membra moreretur. Possis singulorum hominum ferre
                        poenas: municipia Italiae splendidissima sub hasta uenierunt, Spoletium,
                        Interamnium, Praeneste, Florentia. Nam Sulmonem, uetus oppidum socium atque
                        amicum — facinus indignum — non expugnat aut obsidet iure belli; sed quo
                        modo morte damnati duci iubentur, sic damnatam ciuitatem iussit Sulla
                        deleri.</p>
                </div>
                <lb/>
                <div type="cap" n="10">
                    <p> Bellum Sertorianum quid amplius quam Sullanae proscriptionis hereditas fuit?
                        Hostile potius an ciuile dixerim nescio, quippe quod Lusitani Celtiberique
                        Romano gesserint duce. Exul et profugus feralis illius tabulae, uir summae
                        quidem sed calamitosae uirtutis malis suis maria terrasque permiscuit; et
                        iam Africae, iam Balearibus insulis fortunam expertus usque in Oceanum
                        Fortunatasque insulas penetrauit consiliis, tandem Hispaniam armauit. Viro
                        cum uiris facile conuenit. Nec alias magis apparuit Hispani militis uigor
                        quam Romano duce. Quamquam ille non contentus Hispania ad Mithridatem quoque
                        Ponticosque respexit regemque classe iuuit. Et quid futurum fuit satis tanto
                        hosti, cui uno imperatore resistere res Romana non potuit? additus Metello
                        Gnaeus Pompeius. Hi copias adtriuere uiri, prope tota Hispania persecuti.
                        Diu et ancipiti semper acie pugnatum est; nec tamen prius bello quam suorum
                        scelere et insidiis exstinctus est. Prima per legatos habita certamina, cum
                        hinc Domitius et Thorius, inde Hirtuleius proluderent; mox hoc apud
                        Segouiam, illis apud Anam flumen oppressis, ipsi duces comminus inuicem
                        experti apud Lauronem atque Sucronem aequauere clades. Tum illis ad
                        populationes agrorum, his ad urbium excidia conuersis, misera inter Romanos
                        duces Hispania discordiae poenas dabat; donec oppresso domestica fraude
                        Sertorio, uicto deditoque Perperna, ipsae quoque in Romanam fidem uenere
                        urbes Osca, Termeste, Clunia, Valentia, Auxume et in fame nihil non experta
                        Calagurris. Sic recepta in pacem Hispania. Victores duces externum id magis
                        quam ciuile bellum uideri uoluerunt, ut triumpharent.</p>
                </div>
                <lb/>
                <div type="cap" n="11">
                    <p> Marco Lepido Quinto Catulo consulibus ciuile bellum paene citius oppressum
                        est quam inciperet: sed quantulacumque fax illius motus ab ipso Sullae rogo
                        exarsit. Cupidus namque rerum nouarum per insolentiam Lepidus acta tanti
                        uiri rescindere parabat; nec inmerito, si tamen posset sine magna clade rei
                        publicae. Nam cum iure belli Sulla dictator proscripsisset inimicos, qui
                        supererant reuocante Lepido quid aliud quam ad bellum uocabantur? Cumque
                        damnatorum ciuium bona addicente Sulla quamuis male capta iure tamen
                            <supplied>tenerentur</supplied>, repetitio eorum procul dubio
                        labefactabat compositae ciuitatis statum. Expediebat ergo quasi aegrae
                        sauciaeque rei publicae requiescere quomodocumque, ne uolnera curatione ipsa
                        rescinderentur. Ergo cum turbidis contionibus uelut classico ciuitatem
                        terruisset, profectus in Etruriam arma inde et exercitum urbi admouebat. Sed
                        iam Muluium pontem collemque Ianiculum Lutatius Catulus Gnaeusque Pompeius,
                        Sullanae dominationis duces atque signiferi, alio exercitu insederant. A
                        quibus primo statim impetu retro pulsus hostisque a senatu iudicatus
                        incruenta fuga Etruriam, inde Sardiniam recessit, ibique morbo et
                        paenitentia interiit. Victores quoque, quod non temere alias in ciuilibus
                        bellis, pace contenti fuerunt.</p>
                </div>
                <lb/>
                <div type="cap" n="12">
                    <p> Catilinam luxuria primum, tum hinc conflata egestas rei familiaris, simul
                        occasio, quod in extremis finibus mundi arma Romana peregrinabantur, in
                        nefaria consilia opprimendae patriae suae compulere. Senatum confodere,
                        consules trucidare, distringere incendiis urbem, diripere aerarium, totam
                        denique rem publicam funditus tollere et quidquid nec Hannibal uideretur
                        optasse, quibus — o nefas — sociis adgressus est! Ipse patricius; sed hoc
                        minus est: Curii, Porcii, Sullae, Cethegi, Autronii, Varguntei atque
                        Longini, quae familiae! quae senatus insignia! Lentulus quoque tum cum
                        maxime praetor. Hos omnis inmanissimi facinoris satellites habuit. Additum
                        est pignus coniurationis sanguis humanus, quem circumlatum pateris bibere:
                        summum nefas, nisi amplius esset, propter quod biberunt. Actum erat de
                        pulcherrimo imperio, nisi illa coniuratio in Ciceronem et Antonium consules
                        incidisset, quorum alter industria rem patefecit, alter manu oppressit.
                        Tanti sceleris indicium per Fuluiam emersit, uilissimum scortum, sed
                        patriciis innocentius. Tum consul habito senatu in praesentem reum
                        perorauit; sed non amplius profectum, quam ut hostis euaderet seque palam ac
                        professo incendium suum restincturum ruina minaretur. Et ille quidem ad
                        praeparatum a Manlio in Etruria exercitum proficiscitur signa inlaturus
                        urbi. Lentulus destinatum familiae suae Sibyllinis uersibus regnum sibi
                        uaticinans, ad praestitutum a Catilina diem urbe tota uiros, faces, tela
                        disponit. Nec ciuili conspiratione contentus legatos Allobrogum, qui tum
                        forte aderant, in arma sollicitat. Et isset ultra Alpes furor, nisi altera
                        proditione Volturci praetoris litterae tenerentur. Statim Ciceronis imperio
                        iniecta est barbaris manus; palam praetor in senatu conuincitur. De
                        supplicio agentibus, Caesar parcendum dignitati, Cato animaduertendum pro
                        scelere censebant. Quam sententiam secutis omnibus in carcere parricidae
                        strangulantur. Quamuis parte coniurationis oppressa, tamen ab incepto
                        Catilina non destitit; infestis ab Etruria signis patriam petens obuio
                        Antonii exercitu opprimitur. Quam atrociter dimicatum sit, exitus docuit.
                        Nemo hostium bello superfuit; quem quis in pugnando ceperat locum, eum
                        amissa anima corpore tegebat. Catilina longe a suis inter hostium cadauera
                        repertus est, pulcherrima morte, si pro patria sic concidisset.</p>
                </div>
                <lb/>
                <div type="cap" n="13">
                    <p> Iam paene toto orbe pacato maius erat imperium Romanum, quam ut ullis
                        exteris uiribus opprimi posset. Itaque inuidens Fortuna principi gentium
                        populo ipsum illum in exitium sui armauit. Ac Mariana quidem Cinnanaque
                        rabies iam intra urbem praeluserat, quasi experiretur. Sullana tempestas
                        latius, intra Italiam tamen detonuerat. Caesaris furor atque Pompei urbem,
                        Italiam, gentes, nationes, totum denique qua patebat imperium quodam quasi
                        diluuio et in flammatione corripuit, adeo ut non recte tantum ciuile
                        dicatur, ac ne sociale quidem, sed nec externum, sed potius commune quoddam
                        ex omnibus et plus quam bellum. Quippe si duces eius inspicias, totus
                        senatus in partibus; si exercitus, hinc undecim legiones, inde decem et
                        octo, flos omnis et robur Italici sanguinis; si auxilia sociorum, hinc
                        Gallici Germanique dilectus, inde Deiotarus, Ariobarzanes, Tarcondimotus,
                        Cotys et Rhascypolis, omne Thraciae, Cappadociae, Macedoniae, Ciliciae,
                        Graeciae totiusque robur orientis; si moram belli, quattuor anni, sed pro
                        clade rerum breue tempus; si locum et spatium ubi commissum est, intra
                        Italiam; inde se in Galliam Hispaniamque deflexit reuersumque ab occasu
                        totis uiribus in Epiro Thessaliaque consedit; hinc in Aegypton subito
                        transiliuit, inde respexit Asiam, Africae incubuit, postremo in Hispaniam
                        regyrauit et ibi aliquando defecit. Sed non et odia partium finita cum
                        bello. Non enim prius quieuerunt, quam in ipsa urbe medio senatu eorum, qui
                        uicti erant, odia uictoris sese caede satiarent.</p>
                    <p>Causa tantae calamitatis eadem quae omnium, nimia felicitas. Si quidem Quinto
                        Metello Lucio Afranio consulibus cum Romana maiestas toto orbe polleret
                        recentesque uictorias, Ponticos et Armenios triumphos, in Pompeianis
                        theatris Roma cantaret, nimia Pompei potentia apud otiosos, ut solet, ciues
                        mouit inuidiam. Metellus ob inminutum Cretae triumphum, Cato aduersus
                        potentes semper oblicus detrectare Pompeium actisque eius obstrepere. Hinc
                        dolor transuorsum egit et ad praesidia dignitati paranda inpulit. Forte tunc
                        Crassus genere, diuitiis, dignitate florebat, <supplied>ut</supplied> uellet
                        tamen auctioris opes; C. Caesar eloquentia et spiritu, ecce iam et consulatu
                        adleuabatur; Pompeius tamen inter utrumque eminebat. Sic igitur Caesare
                        dignitatem conparare, Crasso augere, Pompeio retinere cupientibus,
                        omnibusque pariter potentiae cupidis de inuadenda re publica facile
                        conuenit. Ergo cum mutuis uiribus in suum quisque decus niterentur, Galliam
                        Caesar inuadit, Crassus Asiam, Pompeius Hispaniam: tres maximi exercitus, et
                        in his orbis imperium societate trium principum occupatur. Decem annos
                        traxit ista dominatio ex fide, quia mutuo metu tenebantur. Crassi morte apud
                        Parthos et morte Iuliae Caesaris filiae, quae nupta Pompeio generi socerique
                        concordiam matrimonii foedere tenebat, statim aemulatio erupit. Iam Pompeio
                        suspectae Caesaris opes et Caesari Pompeiana dignitas grauis. Nec ille
                        ferebat parem, nec hic superiorem. Pro nefas! Sic de principatu laborabant,
                        tamquam duos tanti imperii Fortuna non caperet. Ergo Lentulo Marcelloque
                        consulibus rupta primum coniurationis fides. De successione Caesaris
                        senatus, id est Pompeius, agitabat, nec ille abnuebat, si ratio sui proximis
                        comitiis haberetur. Consulatus absenti, quem decem tribuni fauente Pompeio
                        nuper decreuerant, tum dissimulante eodem negabatur: ueniret et peteret more
                        maiorum. Ille contra flagitare decreta, ac, nisi fides permaneret, non
                        remittere exercitum. Ergo ut in hostem decernitur. His Caesar agitatus
                        statuit praemia armorum armis defendere.</p>
                    <p>Prima ciuilis belli harena Italia fuit, cuius arces leuibus praesidis
                        Pompeius insederat; sed omnia subito Caesaris impetu oppressa sunt. Prima
                        Arimino signa cecinerunt. Tum pulsus Etruria Libo, Vmbria Thermus, Domitius
                        Corfinio. Et peractum erat bellum sine sanguine, si Pompeium Brundisi
                        opprimere potuisset. Et ceperat; sed ille per obsessi claustra portus
                        nocturna fuga euasit. Turpe dictu! modo princeps patrum, pacis bellique
                        moderator, per triumphatum a se mare lacera et paene inermi naue fugiebat.
                        Nec Pompei ab Italia quam senatus ab urbe fuga turpior: quam paene uacuam
                        metu Caesar ingressus consulem ipse se fecit. Aerarium quoque sanctum, quod
                        quia tardius aperiebant tribuni iussit effringi, censumque et patrimonium
                        populi Romani ante rapuit quam imperium.</p>
                    <p>Pulso fugatoque Pompeio maluit prius ordinare prouincias quam ipsum sequi.
                        Siciliam et Sardiniam, annonae pignora, per legatos habet. Nihil hostile
                        erat in Gallia; pacem ipse fecerat. Sed ad Hispanienses Pompei exercitus
                        transeunti per eam duci portas claudere ausa Massilia est. Misera dum cupit
                        pacem, belli metu in bellum incidit; sed quia tuta muris erat, uinci eam
                        sibi iussit absenti. Graecula ciuitas non pro mollitia nominis et uallum
                        rumpere et incendere machinas ausa, etiam congredi nauibus; sed Brutus, cui
                        mandatum erat bellum, uictos terra marique perdomuit. Mox dedentibus sese
                        omnia ablata praeter quam potiorem omnibus habebant libertatem. </p>
                    <p>Anceps uariumque sed incruentum in Hispania bellum cum legatis Gnaei Pompei,
                        Petreio et Afranio, quos Ilerdae castra habentes apud Sicorin amnem opsidere
                        et ab oppido intercludere adgreditur. Interim abundatio uerni fluminis
                        commeatibus prohibet: sic fame castra temptata sunt, obsessorque ipse quasi
                        obsidebatur. Sed ubi pax fluminis rediit et populationibus et pugnae campos
                        aperuit, iterum ferox instat et cedentes ad Celtiberiam consecutus aggere et
                        uallo et per haec siti ad deditionem conpulit. Sic citerior Hispania recepta
                        est, nec ulterior moram fecit. Quid enim una post quinque legiones? Itaque
                        ultro cedente Varrone Gades, fretum, Oceanus, omnia felicitatem Caesaris
                        sequebantur.</p>
                    <p>Aliquid tamen aduersus absentem ducem ausa Fortuna est circa Illyricum et
                        Africam, quasi de industria prospera eius aduersis radiarentur; quippe cum
                        fauces Hadriani maris iussi occupare Dolabella et Antonius, ille Illyrico,
                        hic Curictico litore castra posuissent, iam maria late tenente Pompeio,
                        repente legatus eius Octauius Libo ingentibus copiis classicorum utrumque
                        circumuenit. Deditionem fames extorsit Antonio. Missae quoque a Basilo in
                        auxilium eius rates, quales inopia nauium fecerat, noua Pompeianorum arte
                        Cilicum actis sub mari funibus captae quasi per indaginem. Duas tamen aestus
                        explicuit. Vna, quae Opiterginos ferebat, in uadis haesit memorandumque
                        posteris exemplum dedit. Quippe uix mille iuuenum manus circumfusi undique
                        exercitus per totum diem tela sustinuit, et cum exitum uirtus non haberet,
                        tandem, ne in deditionem ueniret, hortante tribuno Volteio mutuis ictibus
                        inter se concucurrit. In Africa quoque par et uirtus et calamitas Curionis
                        fuit, qui ad recipiendam prouinciam missus, pulso fugatoque Varo iam
                        superbus, subitum Iubae regis aduentum equitatumque Maurorum sustinere non
                        potuit. Patebat uicto fuga; sed pudor suasit, ut amissum sua temeritate
                        exercitum morte sequeretur.</p>
                    <p>Sed iam debitum par Fortuna flagitante sedem bello Pompeius Epiron elegerat;
                        nec Caesar morabatur. Quippe ordinatis a tergo omnibus, quamuis hiemps media
                        prohiberet tempestate, ad bellum nauigauit; positisque ad Orrcum castris,
                        cum pars exercitus ob inopiam nauium cum Antonio relicta Brundisio moram
                        faceret, adeo inpatiens erat, ut ad arcessendos eos ardente uentis mari,
                        nocte concubia, speculatorio nauigio solus ire temptauerit. Exstat ad
                        trepidum tanto discrimine gubernatorem uox ipsius: «Quid times? Caesarem
                        uehis». Contractis in unum undique omnibus copiis positisque comminus
                        castris diuersa erant ducum consilia. Caesar pro natura ferox et
                        conficiendae rei cupidus ostentare aciem, prouocare, lacessere; nunc
                        obsidione castrorum, quae sedecim milium uallo obduxerat — sed quid his
                        obesset obsidio, qui patente mari omnibus copiis abundarent? — nunc
                        expugnatione Dyrrachi inrita, quippe quam uel situs inexpugnabilem faceret;
                        ad hoc adsiduis in eruptione hostium proeliis, quo tempore egregia uirtus
                        Sceuae centurionis emicuit, cuius in scuto centum atque uiginti tela
                        sederunt; iam uero urbium direptione sociarum, cum Oricum et Gomphos et alia
                        castella Thessaliae uastaret. Pompeius aduersus haec nectere moras,
                        tergiuersari, sic hostem interclusum undique inopia commeatuum terere, usque
                        dum ardentissimi ducis consenesceret impetus. Nec diutius profuit ducis
                        salutare consilium. Miles otium, socii moram, principes ambitum ducis
                        increpabant. Sic praecipitantibus fatis proelio sumpta Thessalia est, et
                        Philippicis campis urbis, imperii, generis humani fata commissa sunt.
                        Numquam ullo loco tantum uirium populi Romani, tantum dignitatis Fortuna
                        respexit; trecenta amplius milia hinc uel illinc praeter auxilia, reges et
                        senatum. Numquam inminentis ruinae manifestiora prodigia: fuga uictimarum,
                        examina in signis, interdiu tenebrae. Dux ipse in nocturna imagine theatri
                        sui audiens plausum in modum planctus circumsonantem et mane cum pullo
                        pallio — nefas — apud principia conspectus est. Numquam acrior neque
                        alacrior exercitus Caesaris fuit; inde classica prius, inde tela. Adnotatum
                        quoque committentis aciem Crastini pilum, qui mox adacto in os gladio — sic
                        inter cadauera repertus — libidinem ac rabiem qua pugnauerat ipsa nouitate
                        uolneris praeferebat. Sed nec minus admirabilior illius exitus belli. Quippe
                        cum Pompeius adeo equitum copia abundaret, ut facile circumuenturus sibi
                        Caesarem uideretur, circumuentus ipse est. Nam cum diu aequo Marte
                        contenderent, iussuque Pompei fusus a cornu erupisset equitatus, repente
                        hinc signo dato Germanorum cohortes tantum in effusos equites fecere
                        impetum, ut illi esse pedites, hi uenire in equis uiderentur. Hanc stragem
                        fugientis equitatus leuis armaturae ruina comitata est; tunc terrore latius
                        dato, turbantibus inuicem copiis, reliqua strages quasi una manu facta est;
                        nec ulla res magis exitio fuit quam ipsa exercitus magnitudo. Multus in eo
                        proelio Caesar mediusque inter imperatorem et militem. Voces quoque
                        obequitantis acceptae, altera cruenta, sed docta et ad uictoriam efficax
                        «miles, faciem feri !», altera ad iactationem conposita «parce ciuibus!»,
                        cum ipse sequeretur felicem utcumque in malis Pompeium, si eadem ipsum quae
                        exercitum eius fortuna traxisset. Superstes dignitatis suae uixit, ut cum
                        maiore dedecore per Thessalica Tempe equo fugeret, ut una nauicula Lesbon
                        applicaret, ut Syedris, in deserto Ciliciae scopulo, fugam in Parthos,
                        Africam uel Aegypton agitaret, ut denique in Pelusio litore imperio
                        uilissimi regis, consiliis spadonum et, ne quid malis desit, Septimi
                        desertoris sui gladio trucidatus sub oculis uxoris suae liberorumque
                        moreretur.</p>
                    <p>Quis non peractum esse cum Pompeio crederet bellum? Atquin acrius multo atque
                        uehementius Thessalici incendii cineres recaluerunt. Et in Aegypto quidem
                        aduersus Caesarem sine partibus bellum. Quippe cum Ptolemaeus, rex
                        Alexandriae, summum ciuilis belli scelus peregisset et foedus amicitiae cum
                        Caesare medio Pompei capite sanxisset, ultionem clarissimi uiri manibus
                        quaerente Fortuna causa non defuit. Cleopatra, regis soror, adfusa Caesaris
                        genibus partem regni reposcebat. Aderat puellae forma, et quae duplicaretur
                        ex illo quod talis passa uidebatur iniuriam, odium ipsius regis, qui Pompei
                        caedem partium fato, non Caesari dederat, haud dubie idem in ipsum ausurus,
                        si fuisset occasio. Quam ubi Caesar restitui iussit in regnum, statim ab
                        isdem percussoribus Pompei obsessus in regia quamuis exigua manu ingentis
                        exercitus molem mira uirtute sustinuit. Ac primum proximorum aedificiorum
                        atque naualium incendio infestorum hostium tela summouit, mox in paeninsulam
                        Pharon subitus euasit; inde depulsus in maria mira felicitate ad proximam
                        classem enatauit, relicto quidem in fluctibus paludamento seu fato seu
                        consilio, ut illud ingruentibus hostium telis saxisque peteretur. Tunc
                        receptus a classicis suis, undique simul hostes adortus de inbelli ac
                        perfida gente iusta generi manibus dedit. Quippe et Theodotus magister
                        auctorque totius belli, et ne uirilia quidem portenta, Pothinus atque
                        Ganymedes diuersa per mare et terras fuga morte consumpti. Regis ipsius
                        corpus obrutum limo repertum est in aureae loricae honore.</p>
                    <p>In Asia quoque nouus rerum motus a Ponto, plane quasi de industria captante
                        Fortuna hunc Mithridatico regno exitum, ut a Pompeio pater, a Caesare filius
                        uinceretur. Rex Pharnaces magis discordiae nostrae fiducia quam suae
                        uirtutis infesto in Cappadociam agmine ruebat. Sed hunc Caesar adgressus uno
                        et, ut sic dixerim, non toto proelio obtriuit, more fulminis, quod uno
                        eodemque momento uenit, percussit, abscessit. Nec uana de se praedicatio est
                        Caesaris, ante hostem uictum esse quam uisum.</p>
                    <p>Sic cum exteris; at in Africa cum ciuibus multo atrocius quam in Pharsalia.
                        Huc reliquias partium naufragarum quidam fugae aestus expulerat; nec
                        reliquias diceres, sed integrum bellum. Sparsae magis quam oppressae uires
                        erant; auxerat sacramentum ipsa clades imperatoris, nec degenerabat ducum
                        successio. Quippe satis ampie sonabant in Pompeiani nominis locum Cato et
                        Scipio. Accessit copiis Mauretaniae rex Iuba, uidelicet ut latius uinceret
                        Caesar. Nihil ergo inter Pharsaliam et Thapson, nisi quod amplior eoque
                        acrior Caesareanorum impetus fuit, indignantium post Pompeium creuisse
                        bellum; denique, quod alias numquam, ante imperium ducis sua sponte signa
                        cecinerunt. Et primum strages a Iuba coepit, cuius elephanti bellorum rudes
                        et nuper a silua consternati subito clangore lituorum in suos sese
                        circumegere. Statim exercitus in fugam, nec duces fortius quam ut
                        effugerent. Non inconspicua tamen mors omnium. Iam Scipio naue fugiebat; sed
                        adsecutis hostibus gladium per uiscera exegit et, ubi esset quodam
                        requirente, respondit hoc ipsum: «Bene se habet imperator». Iuba cum se
                        recepisset in regiam, magnifice epulatus est postero die cum Petreio fugae
                        comite superque mensas et pocula interficiendum se ei praebuit. Ille et regi
                        suffecit et sibi, cum interim semesi in medio cibi et parentalia fercula
                        regio simul Romanoque sanguine madebant. Cato non interfuit bello. Positis
                        apud Bagradam castris Vticam uelut altera Africae claustra seruabat. Sed
                        accepta partium clade nihil cunctatus, ut sapiente dignum erat, mortem sibi
                        etiam laetus acciuit. Nam postquam filium comitesque ab amplexu dimisit, in
                        noctem lecto ad lucernam Platonis libro, qui inmortalitatem animae docet,
                        paulum quieti dedit; tunc circa primam uigiliam stricto gladio reuelatum
                        manu pectus semel iterumque percussit. Ausi post hoc uirum medici uiolare
                        fomentis. Ille passus, dum abscederent, rescidit plagas secutaque ui
                        sanguinis moribundas manus in ipso uolnere reliquit.</p>
                    <p>Quasi numquam esset dimicatum, sic arma rursus et partes quantoque Africa
                        supra Thessaliam fuit, tanto Africam superabat Hispania. Plurimum quantum
                        fauoris partibus dabat fraternitas ducum et pro uno duos stare Pompeios.
                        Itaque nusquam atrocius nec tam ancipiti Marte concursum est. Primum in ipso
                        ostio Oceani Varus Didiusque legati conflixere. Sed acrius fuit cum ipso
                        mari quam inter se nauibus bellum, siquidem, quasi furorem ciuicum
                        castigaret, Oceanus utramque classem naufragio cecidit. Quinam ille horror,
                        cum eodem tempore fluctus, procellae, uiri, naues, armamenta confligerent!
                        Adde situs ipsius formidinem, uergentia in unum hinc Hispaniae, inde
                        Mauretaniae litora, mare et intestinum et externum imminentesque Herculis
                        speculas, cum omnia undique simul proelio et tempestate saeuirent. Mox circa
                        obsidiones urbium utrimque discursum est, quae miserae inter hos atque illos
                        duces societatis Romanae poenas dabant. Omnium postrema certaminum Munda.
                        Hic non pro cetera felicitate, sed anceps et diu triste proelium, ut plane
                        uideretur nescio quid deliberare Fortuna. Sane et ipse ante aciem maestior
                        non ex more Caesar, siue respectu fragilitatis humanae, siue nimiam
                        prosperorum suspectam habens continuationem, uel eadem timens, postquam idem
                        esse coeperat quod Pompeius; et in ipso proelio, quod nemo umquam meminerat,
                        cum diu pari Marte acies nihil amplius quam occiderent, in medio ardore
                        pugnantium subito ingens inter utrosque silentium, quasi conuenisset et hic
                        omnium sensus esset: «Quo usque?» nouissime illud inusitatum Caesaris oculis
                        — nefas — post quattuordecim annos probata ueteranorum manus gradum retro
                        dedit, quos, etsi nondum fugerant, apparebat tamen pudore magis quam uirtute
                        resistere. Itaque ille ablegato equo similis furenti primam in aciem
                        procurrit. Ibi prensare fugientis, confirmare signiferos, orare, hortari,
                        increpare, per totum denique agmen oculis, manibus, clamore uolitare.
                        Dicitur in illa pertubatione et de extremis agitasse secum et ita manifesto
                        uoltu fuisse, quasi occupare mortem manu uellet; nisi quod cohortes hostium
                        quinque per transuersam aciem actae, quas Labienus periclitantibus castris
                        praesidio miserat, speciem fugae praebuissent. Hoc aut et ipse credidit aut
                        dux callidus arripuit in occasionem, et quasi in fugientes inuectus simul et
                        suorum erexit animos et hostis perculit. Nam et hi, dum se putant uincere,
                        fortius sequi, et Pompeiani, dum fugere credunt suos, fugere coeperunt.
                        Quanta fuerit hostium caedes, ira rabiesque uictoribus, sic aestimari
                        potest, quod a proelio profugi cum se Mundam recepissent, et Caesar obsideri
                        statim uictos imperasset, congestis cadaueribus agger effectus est, quae
                        pilis tragulisque confixa inter se tenebantur — foedum etiam in barbaros.
                        Sed uidelicet uictoriam desperantibus Pompei liberis, Gnaeum proelio
                        profugum, crure saucium, deserta et auia petentem Caesonius apud Lauronem
                        oppidum consecutus, pugnantem — adeo nondum desperabat! — interficit; Sextum
                        fortuna in Celtiberia interim abscondit aliisque post Caesarem bellis
                        reseruauit.</p>
                    <p>Caesar in patriam uictor inuehitur, primum de Gallia triumphum trahens: hic
                        erat Rhenus et Rhodanus et ex auro captiuus Oceanus. Altera laurus Aegyptia:
                        tunc in ferculis Nilus, Arsinoe et ad simulacrum ignium ardens Pharos.
                        Tertius de Pharnace currus et Ponto. Quartus Iubam et Mauros et bis subactam
                        ostendebat Hispaniam. Pharsalia et Thapsos et Munda nusquam: et quanto
                        maiora erant, de quibus non triumphabat!</p>
                    <p>Hic aliquando finis armis fuit; reliqua pax incruenta pensatumque clementia
                        bellum. Nemo caesus imperio praeter Afranium (satis ignouerat semel) et
                        Faustum Sullam (docuerat generos timere Pompeius) filiamque Pompei cum
                        paruulis ex Sulla (hic posteris cauebatur). Itaque non ingratis ciuibus
                        omnes unum in principem congesti honores: circa templa imagines, in theatro
                        distincta radiis corona, suggestus in curia, fastigium in domo, mensis in
                        caelo, ad hoc pater ipse patriae perpetuusque dictator, nouissime, dubium an
                        ipso uolente, oblata pro rostris ab Antonio consule regni insignia. Quae
                        omnia uelut infulae in destinatam morti uictimam congerebantur. Quippe
                        clementiam principis uicit inuidia, grauisque erat liberis ipsa beneficiorum
                        potentia. Nec diutius lata dominatio est, sed Brutus et Cassius aliique
                        patres consensere in caedem principis. Quanta uis fati! Manauerat late
                        coniuratio, libellus etiam Caesari datus eodem die, nec perlitare centum
                        uictimis potuerat. Venit in curiam tamen expeditionem Parthicam meditans.
                        Ibi in curuli sedentem eum senatus inuasit, tribusque et uiginti uolneribus
                        ad terram datus est. Sic ille, qui terrarum orbem ciuili sanguine
                        inpleuerat, tandem ipse sanguine suo curiam inpleuit.</p>
                </div>
                <lb/>
                <div type="cap" n="14">
                    <p> Populus Romanus Caesare et Pompeio trucidatis redisse in statum pristinum
                        libertatis uidebatur. Et redierat, nisi aut Pompeius liberos aut Caesar
                        heredem reliquisset, uel, quod utroque perniciosius fuit, si non collega
                        quondam, mox aemulus Caesareanae potentiae, fax et turbo sequentis saeculi
                        superfuisset Antonius. Quippe dum Sextus paterna repetit, trepidatum toto
                        mari; dum Octauius mortem patris ulciscitur, iterum fuit mouenda Thessalia;
                        dum Antonius uarius ingenio aut successorem Caesaris indignatur Octauium aut
                        amore Cleopatrae desciscit in regem <gap/>. Nam aliter saluus esse non
                        potuit, nisi confugisset ad seruitutem. Gratulandum tamen ut in tanta
                        perturbatione est, quod potissimum ad Octauium Caesarem Augustum summa rerum
                        redit, qui sapientia sua atque sollertia perculsum undique ac perturbatum
                        ordinauit imperii corpus, quod haud dubie numquam coire et consentire
                        potuisset, nisi unius praesidis nutu quasi anima et mente regeretur. Marco
                        Antonio Publio Dolabella consulibus, imperium Romanum iam ad Caesarem
                        transferente Fortuna, uarius et multiplex motus ciuitatis fuit. Quodque in
                        annua caeli conuersione fieri solet, ut mota sidera tonent ac suos flexus
                        tempestate significent, sic tum Romanae dominationis, id est humani generis,
                        conuersione penitus intremuit omnique genere discriminum, ciuilibus,
                        externis, seruilibus, terrestribus ac naualibus bellis omne imperii corpus
                        agitatum est.</p>
                </div>
                <lb/>
                <div type="cap" n="15">
                    <p> Prima ciuilium motuum causa testamentum Caesaris fuit, cuius secundus heres
                        Antonius, praelatum sibi Octauium furens, inexpiabile contra adoptionem
                        acerrimi iuuenis susceperat bellum. Quippe cum intra octauum decimum annum
                        tenerum et obnoxium et opportunum iniuriae iuuenem uideret, ipse plenae ex
                        commilitio Caesaris dignitatis, lacerare furtis hereditatem, ipsum insectari
                        probris, cunctis artibus cooptationem Iuliae gentis inhibere, denique ad
                        opprimendum iuuenem palam arma moliri. Et iam parato exercitu in Cisalpina
                        Gallia resistentem motibus suis Decimum Brutum obsidebat. Octauius Caesar,
                        et aetate et iniuria fauorabilis, et nominis maiestate quod sibi induerat,
                        reuocatis ad arma ueteranis, priuatus — quis crederet? — consulem
                        adgreditur, obsidione Mutinae liberat Brutum, Antonium exuit castris. Tunc
                        quidem etiam manu pulcher apparuit. Nam cruentus et saucius aquilam a
                        moriente signifero traditam suis umeris in castra referebat.</p>
                </div>
                <lb/>
                <div type="cap" n="16">
                    <p> Alterum bellum concitauit agrorum diuisio, quod Caesar ueteranis patris
                        pretium militiae persoluebat. Semper alias Antonii pessumum ingenium Fuluia
                        tum gladio cincta uirilis audaciae uxor agitabat. Ergo depulsos agris
                        colonos incitando iterum in arma ierat. Hic uero iam non priuatis, sed
                        totius senatus suffragiis iudicatum hostem Caesar adgressus intra Perusiae
                        muros redegit conpulitque ad extrema deditionis turpi et nihil non experta
                        fame.</p>
                    <p>Cum solus etiam grauis paci, grauis rei publicae esset Antonius, quasi ignis
                        incendio Lepidus accessit. Quid contra duos consules, duos exercitus?
                        Necesse fuit uenire in cruentissimi foederis societatem. Diuersa omnium
                        uota, ut ingenia. Lepidum diuitiarum cupido, quarum spes ex perturbatione
                        rei publicae, Antonium ultionis de his qui se hostem iudicassent, Caesarem
                        inultus pater et manibus eius graues Cassius et Brutus agitabant. In hoc
                        uelut foedus pax inter tres duces conponitur. Apud confluentes inter
                        Perusiam et Bononiam iungunt manus, et exercitus consalutant. Nullo bono
                        more triumuiratus inuaditur, oppressaque armis re publica redit Sullana
                        proscriptio, cuius atrocitas nihil in se minus habet quam numerum centum et
                        quadraginta senatorum. Exitus foedi, truces, miserabiles toto terrarum orbe
                        fugientium. Quis pro indignitate rei ingemescat, cum Antonius Lucium
                        Caesarem auunculum suum, Lepidus Lucium Paulum fratrem suum proscripserint?
                        Nam Romae capita caesorum proponere in rostris iam usitatum erat; uerum sic
                        quoque ciuitas lacrimas tenere non potuit, cum recisum Ciceronis caput in
                        illis suis rostris uideretur, nec aliter ad uidendum eum, quam solebat ad
                        audiendum, concurreretur. Haec scelera in Antonii Lepidique tabulis: Caesar
                        percussoribus patris contentus fuit, ideo ne, si inulta fuisset, etiam iusta
                        eius caedes haberetur.</p>
                </div>
                <lb/>
                <div type="cap" n="17">
                    <p> Brutus et Cassius sic C. Caesarem quasi Tarquinium regem depulisse regno
                        uidebantur, sed libertatem, quam maxime restitutam uoluerunt, illo ipso
                        parricidio perdiderunt. Igitur caede perfecta cum ueteranos Caesaris, nec
                        inmerito, timerent, statim e curia in Capitolium confugerant. Nec illis ad
                        ultionem deerat animus, sed ducem nondum habebant. Igitur cum appareret,
                        quae strages rei publicae immineret, displicuit ultio, cum caedes
                        inprobaretur. Igitur Ciceronis consiliis abolitione decreta, ne tamen
                        publici doloris oculos ferirent, in prouincias ab illo ipso quem occiderant
                        Caesare datas, Syriam et Macedoniam concesserant. Sic uindicta Caesaris
                        dilata potius quam oppressa est.</p>
                    <p>Igitur iam ordinata magis ut poterat quam ut debebat inter triumuiros re
                        publica, relicto ad urbis praesidium Lepido, Caesar cum Antonio in Cassium
                        Brutumque succingitur. Illi comparatis ingentibus copiis eandem illam, quae
                        fatalis Gnaeo Pompeio fuit, harenam insederant. Sed nec tum inminentia
                        destinatae cladis signa latuerunt. Nam et signis insedit examen et adsuetae
                        cadauerum pabulo uolucres castra quasi iam sua circumuolabant, et in aciem
                        prodeuntibus obuius Aethiops nimis aperte ferale signum fuit. Ipsique Bruto
                        per noctem, cum inlato lumine ex more aliqua secum agitaret, atra quaedam
                        imago se optulit et, quae esset interrogata, «Tuus», inquit, «malus genius»,
                        ac sub oculis mirantis euanuit. Pari in meliora praesagio in Caesaris
                        castris omnia aues uictimaeque promiserant. Sed nihil illo praestantius,
                        quod Caesaris medicus somnio admonitus est, ut Caesar castris excederet,
                        quibus capi inminebat; ut factum est. Acie namque commissa cum pari ardore
                        aliquandiu dimicatum foret, et quamuis duces inde praesentes adessent, hinc
                        alterum corporis aegritudo, illum metus et ignauia subduxissent, stabat
                        tamen pro partibus inuicta fortuna et ultoris et qui uindicabatur, ut exitus
                        proelii docuit. Primum adeo anceps fuit, ut — par utrimque discrimen — capta
                        sint hinc Caesaris castra, inde Cassi. Sed quanto efficacior est fortuna
                        quam uirtus! Et quam uerum est, quod moriens efflauit, non in re, sed in
                        uerbo tantum esse uirtutem! Victoriam illi proelio error dedit. Cassius,
                        inclinato cornu suorum, cum captis Caesaris castris rapido impetu
                        recipientes se equites uideret, fugere arbitratus euadit in tumulum. Inde
                        puluere et strepitu, etiam nocte uicina eximentibus gestae rei sensum, cum
                        speculator quoque in id missus tardius nuntiaret, transactum de partibus
                        ratus uni ex proximis auferendum praebuit caput. Brutus cum in Cassio etiam
                        suum animum perdidisset, ne quid ex constituti fide resignaret — ita enim
                        non superesse bello conuenerat — ipse quoque uni comitum suorum confodiendum
                        praebuit latus. Qui sapientissimos ac fortissimos uiros non miretur ad
                        ultimum non suis manibus usos? Nisi hoc quoque ex persuasione sectae fuit,
                        ne uiolarent manus, sed in amolitione fortissimarum piissimarumque animarum
                        iudicio suo, scelere alieno uterentur.</p>
                </div>
                <lb/>
                <div type="cap" n="18">
                    <p> Sublatis percussoribus Caesaris supererat Pompei domus. Alter iuuenum in
                        Hispania occiderat, alter fuga euaserat contractisque infelicis belli
                        reliquiis, cum insuper ergastula armasset, Siciliam Sardiniamque habebat;
                        iam et classe medium mare insederat. O quam diuersus a patre! Ille Cilicas
                        extinxerat, hic se piratica tuebatur. Puteolos, Formias, Volturnum, totam
                        denique Campaniam, Pontias et Aenariam, ipsa Tiberini fluminis ora populatus
                        est. Subinde congressus Caesaris naues et incendit et demersit; nec ipse
                        tantum, sed Men<del>s</del>as et Menecrates, foeda seruitia, quos classi
                        praefecerat, praedabundi per litora cuneta uolitabant. Ob haec tot prospera
                        centum bubus auratis Peloro litauit spirantemque equum cum auro in fretum
                        misit, dona Neptuno <del>hoc putabant</del>, ut se maris rector in suo mari
                        regnare pateretur. Eo denique discriminum uentum est, ut foedus et pax cum
                        hoste — si modo hostis Pompei filius — tamen feriretur. Quantum id, sed
                        breue gaudium fuit, cum in Baiani litoris mole de reditu eius et bonorum
                        restitutione conuenit, cumque inuitante ipso in nauem discubitum est, et
                        ille sortem suam increpitans «hae sunt» inquit «carinae meae»; haud
                        incomiter, quod, cum in celeberrima parte urbis, Carinis, pater eius
                        habitasset, ipsius domus et penates in naui penderent. Sed
                            inportunitate<del>s</del> Antonii, et Pompeianorum bonorum, quorum
                        sector ille fuerat, praeda deuorata, possessio manere non poterat:
                        detrectare coepit foederis pactum. Itaque et ille ad arma rursus, et
                            <del>in</del> totis imperii uiribus classis in iuuenem conparata est,
                        cuius molitio ipsa magnifica. Quippe interciso Herculanae uiae limite
                        refossisque litoribus, Lucrinus lacus mutatus in portum eique interrupto
                        medio additus est Auernus, ut in illa aquarum quiete classis exercita
                        imaginem belli naualis agitaret. Tanta mole belli petitus in Siculo freto
                        iuuenis oppressus est, magnique famam ducis ad inferos secum tulisset, si
                        nihil temptasset ulterius; nisi quod magnae indolis signum est sperare
                        semper. Perditis enim rebus profugit Asiamque uelis petit, uenturus ibi in
                        manus hostium et catenas et, quod miserrimum est fortibus uiris, ad hostium
                        arbitrium sub percussore moriturus. Non alia post Xerxen miserabilior fuga.
                        Quippe modo trecentarum quinquaginta nauium dominus cum sex septemue
                        fugiebat exstincto praetoriae nauis lumine, anulis in mare abiectis, pauens
                        atque respectans, et tamen non timens nisi ne re<del>p</del>periretur.</p>
                </div>
                <lb/>
                <div type="cap" n="19">
                    <p> Quamuis in Cassio et Bruto partes sustulisset, in Pompeio totum partium
                        nomen aboleuisset, nondum tamen ad pacis stabilitatem profecerat Caesar, cum
                        scopulus et nodus et mora publicae securitatis superesset Antonius. Nec ille
                        defuit uitiis quin periret, immo omnia expertus ambitu et luxuria primum
                        hostes, deinde ciues, tandem etiam terrore saeculum liberauit.</p>
                    <p>Parthi clade Crassiana altius animos erexerant ciuilesque populi Romani
                        discordias laeti acceperant. Itaque ut prima adfulsit occasio, non
                        dubitauerunt et erumpere, ultro quidem inuitante Labieno, qui missus a
                        Cassio Brutoque — qui furor scelerum! — sollicitauerat hostes in auxilium.
                        Et illi Pacoro duce, regio iuuene, dispulerant Antoniana praesidia; Saxa
                        legatus ne ueniret in potestatem a gladio impetrauit. Denique, ablata Syria,
                        emanabat latius malum, hostibus sub auxilii specie sibi uincentibus, nisi
                        Ventidius, et hic legatus Antonii, incredibili felicitate et Labieni copias
                        ipsumque Pacorum et omnem Parthicum equitatum toto inter Oronten et
                        Euphraten sinu late cecidisset. Viginti amplius milium fuit. Nec sine
                        consilio ducis, qui simulato metu adeo passus est hostem castris succedere,
                        donec absumpto iactus spatio adimeret usum sagittarum. Rex fortissime
                        dimicans cecidit. Mox circumlato eius per urbes, quae desciuerant, capite
                        Syria sine bello recepta. Sic Crassianam cladem Pacori caede pensauimus.</p>
                </div>
                <lb/>
                <div type="cap" n="20">
                    <p> Expertis inuicem Parthis atque Romanis, cum Crassus et Pacorus utrimque
                        uirium mutuarum documenta fecissent, pari rursus reuerentia integrata
                        amicitia, et quidem ab ipso foedus Antonio cum rege percussum. Sed — immensa
                        uanitas hominis — dum titulorum cupidine Araxen et Euphraten sub imaginibus
                        suis legi concupiscit, neque causa neque consilio ac ne imaginaria quidem
                        belli indictione, quasi hoc quoque ex arte ducis esset obrepere, relicta
                        repente Syria in Parthos impetum fecit. Gens praeter armorum fiduciam
                        callida simulat trepidationem et in campos fugam. Et hic statim quasi uictor
                        sequebatur, cum subito nec magna hostium manus ex improuiso et iam in fessos
                        uia sub uespere uelut nimbus erupit et missis undique sagittis duas legiones
                        operuerunt. Nihil acciderat in comparationem cladis, quae in posterum diem
                        inminebat, nisi interuenisset deum miseratio. Vnus ex clade Crassiana
                        Parthico habitu castris adequitat et salute Latine data, cum fidem ipso
                        sermone fecisset, quid inmineret edocuit: iam adfuturum cum omnibus copiis
                        regem; irent retro peterentque montis; sic quoque hostem fortasse non
                        defore. Atque ita secuta est minor uis hostium quam inminebat; adfuit tamen.
                        Deletae reliquae copiae forent, nisi urguentibus telis in modum grandinis
                        quidam forte quasi docti procubuissent in genua milites, et elatis supra
                        capita scutis caesorum speciem praebuissent. Tunc Parthus arcus inhibuit.
                        Dein rursus cum se Romani extulissent, adeo res miraculo fuit, ut unus ex
                        barbaris miserit uocem: «Ite et bene ualete, Romani! Merito uos uictores
                        fama gentium loquitur, qui Parthorum tela fugistis». Non minor ex uia postea
                        quam ab hostibus accepta clades. Infesta primum siti regio, tum quibusdam
                        salmacidae <del>fluuius</del> infestiores, nouissime quae iam ab inualidis
                        et auide hauriebantur noxiae etiam dulces fuere. Mox et ardores per Armeniam
                        et niues per Cappadociam et utriusque caeli subita mutatio pro pestilentia
                        fuit. Sic uix tertia parte de sedecim legionibus reliqua, cum argentum eius
                        passim dolabris concideretur, et subinde inter moras mortem ab gladiatore
                        suo flagitasset egregius imperator, tandem perfugit in Syriam, ubi
                        incredibili quadam mentis uecordia ferocior aliquanto factus est, quasi
                        uicisset, qui euaserat.</p>
                </div>
                <lb/>
                <div type="cap" n="21">
                    <p> Furor Antonii quatenus per ambitum non poterat interire, luxu et libidine
                        exstinctus est. Quippe cum post Parthos exosus arma in otio ageret, captus
                        amore Cleopatrae quasi bene gestis rebus in regio se sinu reficiebat. Hinc
                        mulier Aegyptia ab ebrio imperatore pretium libidinum Romanum imperium
                        petit; et promisit Antonius, quasi facilior esset Partho Romanus. Igitur
                        dominationem parare nec tacite; sed patriae, nominis, togae, fascium oblitus
                        totus in monstrum illud ut mente, ita habitu quoque cultuque desciuerat.
                        Aureum in manu baculum, ad latus acinaces, purpurea uestis ingentibus
                        obstricta gemmis: diadema deerat, ut regina rex et ipse frueretur. Ad primam
                        nouorum motuum famam Caesar a Brundisio traiecerat, ut uenienti bello
                        occurreret, positisque castris in Epiro omne litus Actiacum,
                            Leucada<del>m</del> insulam montemque Leucaten et Ambracii sinus cornua
                        infesta classe succinxerat. Nobis quadringentae amplius naues, ducentae
                            <del>non</del> minus hostium; sed numerum magnitudo pensabat. Quippe a
                        senis in nouenos remorum ordines, ad hoc turribus atque tabulatis adleuatae
                        castellorum uel urbium specie, non sine gemitu maris et labore uentorum
                        ferebantur; quae quidem ipsa moles exitio fuit. Caesaris naues a binis
                        remigum in senos nec amplius ordines creuerant; itaque habiles in omnia quae
                        usus posceret, ad impetus et recursus flexusque capiendos, illas grauis et
                        ad omnia praepeditas singulas plures adortae missilibus, simul rostris, ad
                        hoc ignibus iactis ad arbitrium dissipauere. Nec ulla re magis hostilium
                        copiarum apparuit magnitudo quam post uictoriam. Quippe inmensae classis
                        naufragium bello factum toto mari ferebatur, Arabumque et Sabaeorum et mille
                        aliarum Asiae gentium spolia purpura auroque inlita adsidue mota uentis
                        maria reuomebant. Prima dux fugae regina cum aurea puppe ueloque purpureo in
                        altum dedit. Mox secutus Antonius, sed instare uestigiis Caesar. Itaque nec
                        praeparata in Oceanum fuga nec munita praesidiis utraque Aegypti cornua,
                        Paraetonium atque Pelusium, profuere: prope manu tenebantur. Prior ferrum
                        occupauit Antonius, regina ad pedes Caesaris prouoluta temptauit oculos
                        ducis. Frustra quidem; nam pulchritudo infra pudicitiam principis fuit. Nec
                        illa de uita, quae offerebatur, sed de parte regni laborabat. Quod ubi
                        desperauit a principe seruarique se triumpho uidit, incautiorem nancta
                        custodiam in mausoleum se (sepulchra regum sic uocant) recipit. Ibi maximos,
                        ut solebat, induta cultus in referto odoribus solio iuxta suum se conlocauit
                        Antonium, admotisque ad uenas serpentibus sic morte quasi somno soluta
                        est.</p>
                    <p>Hic finis armorum, ciuilium: reliqua aduersus exteras gentes, quae districto
                        circa mala sua imperio diuersis orbis oris emicabant. Noua quippe pax,
                        necdum adsuetae frenis seruitutis tumidae gentium inflataeque ceru.ices ab
                        inposito nuper iugo resiliebant. Ad septentrionem conuersa ferme plaga
                        ferocius agebat, Norici, Illyrii, Pannonii, Delmatae, Moesi, Thraces et
                        Daci, Sarmatae atque Germani.</p>
                </div>
                <lb/>
                <div type="cap" n="22">
                    <p> Noricis animos dabant Alpes, quasi in rupes et niues bellum non posset
                        ascendere; sed omnes illius cardinis populos, Breunos, Vcennos atque
                        Vindelicos, per priuignum suum Claudium Drusum perpacauit. Quae fuerit
                        Alpinarum gentium feritas, facile est uel per mulieres ostendere, quae
                        deficientibus telis infantes suos adflictos humi in ora militum aduersa
                        miserunt.</p>
                </div>
                <lb/>
                <div type="cap" n="23">
                    <p> Illyri quoque sub Alpibus agunt imasque ualles earum et quaedam quasi
                        claustra custodiunt abruptis torrentibus inplicata. In hos expeditionem ipse
                        sumpsit fierique pontes imperauit. Hic et aquis et hoste turbantibus,
                        cunctanti ad ascensum militi scutum de manu rapuit et uiam primus ingressus
                        est. Tum agmine secuto cum subrutus multitudine pons succidisset, saucius
                        manibus et cruribus, speciosior sanguine et ipso periculo augustior terga
                        hostium percecidit.</p>
                </div>
                <lb/>
                <div type="cap" n="24">
                    <p> Pannonii duobus acribus fluuiis, Drauo Sauoque uallantur. Populati proximos
                        intra ripas se recipiebant. In hos domandos Vinnium misit. Caesi sunt in
                        utrisque fluminibus. Arma uictorum non ex more belli cremata, sed rupta sunt
                        et in profluentem data, ut Caesaris nomen eis qui resistebant sic
                        nuntiaretur.</p>
                </div>
                <lb/>
                <div type="cap" n="25">
                    <p> Delmatae plerumque sub siluis agebant; unde in latrocinia promptissimi. Hos
                        iam pridem Marcius consul incensa urbe Delminio quasi detruncauerat, postea
                        Asinius Pollio gregibus, armis, agris multauerat — hic secundus orator — sed
                        Augustus perdomandos Vibio mandat, qui efferum genus fodere terras coegit
                        aurumque uenis repurgare; quod alioquin gens omnium cupidissima eo studio,
                        ea diligentia anquirit, ut illud in usus suos eruere uideatur.</p>
                </div>
                <lb/>
                <div type="cap" n="26">
                    <p> Moesi quam feri, quam truces fuerint, quam ipsorum etiam barbari barbarorum
                        horribile dictu est. Vnus ducum ante aciem postulato silentio: «Qui uos
                        estis?», inquit, responsum inuicem: «Romani gentium domini». Et ille «ita»
                        inquit «fiet, si nos uiceritis» Accepit omen Marcus Crassus. Illi statim
                        ante aciem inmolato equo concepere uotum, ut caesorum extis ducum et
                        litarent et uescerentur. Deos audisse crediderim: nec tubas sustinere
                        potuerunt. Non minimum terroris incussit barbaris Comidius centurio satis
                        barbarae, efficacis tamen apud tales homines stoliditatis, qui foculum
                        gerens super cassidem, agitatum motu corporis, flammam uelut ardenti capite
                        funditabat.</p>
                </div>
                <lb/>
                <div type="cap" n="27">
                    <p> Thraces antea saepe, tum maxime Rhoemetalce rege desciuerant. Ille barbaros
                        et signis militaribus et disciplina, armis etiam Romanis adsueuerat; sed a
                        Pisone perdomiti in ipsa captiuitate rabiem ostendere. Quippe cum catenas
                        morsibus temptarent, feritatem suam ipsi puniebant.</p>
                </div>
                <lb/>
                <div type="cap" n="28">
                    <p> Daci montibus inhaerent. Inde Cotisonis regis imperio, quotiens concretus
                        gelu Danuuius iunxerat ripas, decurrere solebant et uicina populari. Visum
                        est Caesari Augusto gentem aditu difficillimam summouere. Misso igitur
                        Lentulo ultra ulteriorem perpulit ripam; citra praesidia constituta. Sic tum
                        Dacia non uicta, sed summota atque dilata est.</p>
                </div>
                <lb/>
                <div type="cap" n="29">
                    <p> Sarmatae patentibus campis inequitant. Et hos per eundem Lentulum prohibere
                        Danuuio satis fuit. Nihil praeter niues pruinasque et siluas habent. Tanta
                        barbaria est, ut nec intellegant pacem.</p>
                </div>
                <lb/>
                <div type="cap" n="30">
                    <p> Germaniam quoque utinam uincere tanti non putasset! Magis turpiter amissa
                        est quam gloriose adquisita. Sed quatenus sciebat patrem suum C. Caesarem
                        bis transuectum ponte Rhenum quaesisse bellum, in illius honorem concupierat
                        facere prouinciam; et factum erat, si barbari tam uitia nostra quam imperia
                        ferre potuissent.</p>
                    <p>Missus in eam prouinciam Drusus primos domuit Vsipetes, inde Tencteros
                        percucurrit et Catthos. Nam, Marcomannorum spoliis et insignibus quendam
                        editum tumulum in tropaei modum excoluit. Inde ualidissimas nationes
                        Cheruscos Suebosque et Sicambros pariter adgressus est, qui uiginti
                        centurionibus in crucem actis hoc uelut sacramento sumpserant bellum, adeo
                        certa uictoriae spe, ut praedam in anticessum pactione diuiserint. Cherusci
                        equos, Suebi aurum et argentum, Sicambri captiuos elegerant; sed omnia
                        retrorsum. Victor namque Drusus equos, pecora, torques eorum ipsosque
                        praedam diuisit et uendidit. Praeterea in tutelam prouinciae praesidia atque
                        custodias ubique disposuit per Mosam flumen, per Albin, per Visurgin. In
                        Rheni quidem ripa quinquaginta amplius castella direxit. Bonam et Gesoriacum
                        pontibus iunxit classibusque firmauit. Inuisum atque inaccessum in id tempus
                        Hercynium saltum patefecit. Ea denique in Germania pax erat, ut mutati
                        homines, alia terra, caelum ipsum mitius molliusque solito uideretur.
                        Denique non per adulationem, sed ex meritis, defuncto ibi fortissimo iuuene,
                        ipse, quod numquam alias, senatus cognomen ex prouincia dedit.</p>
                    <p>Sed difficilius est prouincias optinere quam facere; uiribus parantur, iure
                        retinentur. Igitur breue id gaudium. Quippe Germani uicti magis quam domiti
                        erant, moresque nostros magis quam arma sub imperatore Druso suspiciebant;
                        postquam ille defunctus est, Vari Quintili libidinem ac superbiam haud secus
                        quam saeuitiam odisse coeperunt. Ausus ille agere conuentum, et incautus
                        edixerat, quasi uiolentiam barbarum lictoris uirgis et praeconis uoce posset
                        inhibere. At illi, qui iam pridem robigine obsitos enses inertesque
                        maererent equos, ut primum togas et saeuiora armis iura uiderunt, duce
                        Armenio arma corripiunt; cum interim tanta erat Varo pacis fiducia, ut ne
                        prodita quidem per Segesten unum principum coniuratione commoueretur. Itaque
                        improuidum et nihil tale metuentem ex inprouiso adorti, cum ille —o
                        securitas! — ad tribunal citaret, undique inuadunt; castra rapiuntur, tres
                        legiones opprimuntur. Varus perditas res eodem quo Cannensem diem Paulus et
                        fato est et animo secutus. Nihil illa caede per paludes perque siluas
                        cruentius, nihil insultatione barbarum intolerantius, praecipue tamen in
                        causarum patronos. Aliis oculos, aliis manus amputabant, unius os sutum,
                        recisa prius lingua, quam in manu tenens barbarus «tandem», ait, «uipera,
                        sibilare desisti». Ipsius quoque consulis corpus, quod militum pietas humi
                        abdiderat, effossum. Signa et aquilas duas adhuc barbari possident, tertiam
                        signifer, prius quam in manus hostium ueniret, euolsit mersamque intra
                        baltei sui latebras gerens in cruenta palude sic latuit. Hac clade factum,
                        ut imperium, quod in litore Oceani non steterat, in ripa Rheni fluminis
                        staret.</p>
                </div>
                <lb/>
                <div type="cap" n="31">
                    <p> Haec ad septentrionem: sub meridiano tumultuatum magis quam bellatum est.
                        Musulamos atque Gaetulos, accolas Syrtium, Cosso duce compescuit; unde illi
                        Gaetulici nomen latius quam ipsa uictoria. Marmaridas atque Garamantas
                        Quirinio subigendos dedit. Potuit et ille redire Marmaricus, sed modestior
                        in aestimanda uictoria fuit.</p>
                </div>
                <lb/>
                <div type="cap" n="32">
                    <p> Ad orientem plus negotii cum Armeniis. Huc alterum ex Caesaribus, nepotibus
                        suis, misit. Ambo fato breues, sed alter inglorius. Massiliae quippe morbo
                        Lucius soluitur, in Syria Gaius ex uolnere occubuit, cum Armeniam ad Parthos
                        se subtrahentem recepit. Armenios uicto rege Tigrane in hoc unum seruitutis
                        genus Pompeius adsueuerat, ut rectores a nobis acciperent. Intermissum ergo
                        ius per hunc recuperatum non incruento, nec multo tamen certamine. Quippe
                        Donnes, quem rex Arsaces Parthis praefecerat, simulata proditione adortus
                        uirum intentum libello, quem ut thensaurorum rationes continentem ipse
                        porrexerat, stricto repente ferro subiit. Et tunc quidem Caesar recreatus
                        est ex uolnere in tempus et <supplied><gap/></supplied> Ceterum barbarus
                        undique infesto exercitu oppressus gladio et pyra, in quam se percussus
                        inmisit, superstiti etiam nunc Caesari satisfecit.</p>
                </div>
                <lb/>
                <div type="cap" n="33">
                    <p> Sub occasu pacata erat fere omnis Hispania, nisi quam Pyrenaei desinentis
                        scopulis inhaerentem citerior adluebat Oceanus. Hic duae ualidissimae
                        gentes, Cantabri et Astures, inmunes imperii agitabant. Cantabrorum et prior
                        et acrior et magis pertinax in rebellando animus fuit, qui non contenti
                        libertatem suam defendere proximis etiam imperitare temptabant Vaccaeosque
                        et Turmogos et Autrigonas crebris incursionibus fatigabant. In hos igitur,
                        quia uehementius agere nuntiabantur, non est expeditio mandata, sed sumpta.
                        Ipse uenit Segisamam, castra posuit; inde tripertito exercitu totam
                        Cantabriam amplexus efferam gentem ritu ferarum quasi quadam cogebat
                        indagine. Nec ab Oceano quies, cum infesta classe ipsa quoque terga hostium
                        caederentur. Primum aduersus Cantabros sub moenibus Bergidae proeliatum.
                        Hinc statim fuga in eminentissimum Vindium montem, quo maria prius Oceani
                        quam arma Romana ascensura esse crediderant. Tertio Aracelium oppidum magna
                        ui repugnat; captum tamen postremo fuit Medulli montis obsidio, quem
                        perpetua quindecim milium fossa comprehensum undique simul adeunte Romano
                        postquam extrema barbari uident, certatim igne, ferro inter epulas
                        uenenoque, quod ibi uolgo ex arboribus taxeis exprimitur, praecepere mortem,
                        seque pars maior a captiuitate, quae morte grauior ad id tempus indomitis
                        uidebatur, uindicauerunt. Haec per Antistium Furniumque legatos et Agrippam
                        hibernans in Tarraconis maritimis Caesar accepit. Mox ipse praesens hos
                        deduxit montibus, hos obsidibus adstrinxit, hos sub corona iure belli
                        uenundedit. Digna res lauro, digna curru senatui uisa est; sed iam tantus
                        erat Caesar, ut triumpho<del>s</del> augeri contemneret. Astures per id
                        tempus ingenti agmine a montibus niueis descenderant. Nec temere sumptus, ut
                        barbaris, impes; sed positis castris apud Asturam flumen trifariam diuiso
                        agmine tria simul Romanorum adgredi parant castra. Fuissetque anceps et
                        cruentum et utinam mutua clade certamen cum tam fortibus, tam subito, tam
                        cum consilio uenientibus, nisi Brigaecini prodidissent, a quibus praemonitus
                        Carisius cum exercitu aduenit. Pro <del>ut</del> uictoria fuit oppressisse
                        consilia, sic tamen quoque non incruento certamine. Reliquias fusi exercitus
                        ualidissima ciuitas Lancia excepit, ubi cum locis adeo certatum est, ut, cum
                        in captam urbem faces poscerentur, aegre dux impetrauit ueniam, ut uictoriae
                        Romanae stans potius esset quem incensa monumentum.</p>
                    <p>Hic finis Augusto bellicorum certaminum fuit, idem rebellandi finis
                        Hispaniae. Certa mox fides et aeterna pax, cum ipsorum ingenio in pacis
                        artes promptiore, tum consilio Caesaris, qui fiduciam montium timens in quos
                        se recipiebant, castra sua, quia in plano erant, habitare et incolere
                        iussit: ibi gentis esse consilium, illud obseruari caput. Fauebat consilio
                        natura regionis: circa enim omnis aurifera et chrysocollae miniique et
                        aliorum colorum ferax. Itaque exerceri solum iussit. Sic Astures nitentes in
                        profundo opes suas atque diuitias, dum aliis quaerunt, nosse coeperunt.</p>
                </div>
                <lb/>
                <div type="cap" n="34">
                    <p> Omnibus ad occasum et meridiem pacatis gentibus ad septentrionem quoque,
                        dumtaxat intra Rhenum atque Danuuium, item ad orientem intra Cyrum et
                        Euphraten, illi quoque reliqui, qui inmunes imperii erant, sentiebant tamen
                        magnitudinem et uictorem gentium populum Romanum reuerebantur. Nam et
                        Scythae misere legatos et Sarmatae amicitiam petentes. Seres etiam
                        habitantesque sub ipso sole Indi, cum gemmis et margaritis elephantos quoque
                        inter munera trahentes, nihil magis quam longinquitatem uiae inputabant —
                        quadriennium inpleuerant; et tamen ipse hominum color ab alio uenire caelo
                        fatebatur. Parthi quoque, quasi uictoriae paeniteret, rapta clade Crassiana
                        signa ultro rettulere. Sic ubique certa atque continua totius generis humani
                        aut pax fuit aut pactio, aususque tandem Caesar Augustus septingentesimo ab
                        urbe condita anno Ianum geminum cludere, bis ante se clusum sub Numa rege et
                        uicta primum Carthagine. Hinc conuersus ad pacem pronum in omnia mala et in
                        luxuriam fluens saeculum grauibus seuerisque legibus multis coercuit, ob
                        haec tot facta ingentia dictator perpetuus et pater patriae. Tractatum etiam
                        in senatu, an, quia condidisset imperium, Romulus uocaretur; sed sanctius et
                        reuerentius uisum est nomen Augusti, ut scilicet iam tum, dum colit terras,
                        ipso nomine et titulo consecraretur.</p>
                </div>
            </div>
            <lb/>
        </body>
    </text>

</TEI>
